
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>ISAK I NJEGOVI ATOMI
<P>&nbsp;&nbsp;&nbsp;&nbsp;&nbsp;Većina proučavalaca Njutnove nauke saglasna je da je on verovao u nešto nalik na čestičnu strukturu materije. Od svih sila, jedino je gravitaciju obradio matematički. Smatrao je da sile između tela, svejedno da li su ta tela Zemlja i Mesec ili Zemlja i jabuka, moraju biti posledica sila između čestica tih tela. (Dakle, onih čestica od kojih su ta tela sazdana.) Ja bih se odvažio da pretpostavim da Njutnovo otkriće diferencijanog računa stoji u vezi sa njegovim verovanjem u atome. Da bismo shvatili silu Zemlja-Mesec, na primer, moramo da upotrebimo našu formulu II. Ali šta će nam tačno biti R - udaljenost između Zemlje i Meseca? Kad bi Zemlja bila sićušna, kao i Mesec, taj problem se ne bi postavljao. Računaš daljinu od središta jednog do središta drugog predmeta, i gotovo. Međutim, da bismo sabrali sile kojima nebrojeno mnoštvo trunčica Zemlje deluje na Mesec - a svaka trunčica snagom koja je vrlo malena - potrebno je primeniti takozvani integralni račun, koji je, zapravo, metod za sabiranje beskonačnog broja beskonačno malih delova. Njutn je pronašao diferencijalni račun upravo te slavne godine 1666. (odnosno, neposredno pre ili posle); sam je rekao da je njegov um te godine bio "izuzetno spreman za postizanje otkrića".
<BR>&nbsp;&nbsp;&nbsp;&nbsp;&nbsp;Nalazimo vrlo malo ili nimalo dokaza o postojanju atomske teorije u sedamnaestom veku. Njutn u knjizi Principia kaže da moramo polaziti od onoga što nam govore čula i razum da bismo shvatili kako dejstvuju mikroskopske čestice od kojih su sačinjena tela. "Pošto tvrdoća celine potiče od tvrdoće delova, mi... s pravom zaključujemo da su tvrde ne samo nepodeljene čestice onih tela koja mi osećamo nego i svih drugih tela."
<BR>&nbsp;&nbsp;&nbsp;&nbsp;&nbsp;Istraživanje optike navelo je i njega, kao i Galileja, da tumači svetlost kao mlaz čestica. Na kraju svoje knjige Optika, Njutn daje sažeti pregled svih tada postojećih zamisli o svetlosti, a onda se baca napred, ispoljavajući hrabrost od koje zastaje dah:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zar nemaju čestice raznih tela izvesne svoje moći, svojstva ili sile kojima deluju na daljinu, ne samo na zrake svetlosti da ih odbijaju, prelamaju ili savijaju nego i jedno telo na drugo, pri čemu nastaje veliki deo pojava u prirodi? Jer dobro je znano da tela deluju jedno na drugo gravitacionim, magnetnim i električnim privlačenjima, a ti primeri ukazuju na sklonost i usmerenje prirode i čine da nije neverovatno da bi mogle postojati još neke sile privlačenja... druge sile, koje dosežu samo do rastojanja tako malenih da mi njihovo postojanje još nismo zapazili; moguće je, uz to, da električna privlačnost deluje na malim rastojanjima čak iako nije trenjem pobuđena. (Podvlačenje moje.)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovo je predskazanje; ovo je uvid unapred; možete čak reći da tu leže nagoveštaji velikog objedinjenja svih sila, koje predstavlja Sveti gral fizičara devedesetih godina ovog veka. Zar nije Njutn ovim rečima pozivao na traganje za silama u atomu, koje danas jesu poznate kao slaba i jaka sila? Za silama koje, za razliku od gravitacije, deluju na malenim rastojanjima? Dalje je Njutn pisao:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kad se sve uzme u obzir, čini mi se verovatno da je Bog na Početku stvorio materiju u česticama stamenim, masivnim, tvrdim, neprobojnim i pokretnim... a te primitivne čestice, osim što su stamene... jesu i tako tvrde, da se nikad ne mogu istrošiti niti razlomiti na komade; nijedna obična sila ne može podeliti ono što je Bog sam, prilikom Postanja sveta, načinio da bude jedno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dokazi su bili nejaki, ali je Njutn ipak, na osnovu njih, odredio pravac za buduće kretanje fizike; potom je fizika neumoljivo išla napred, svojim krivudavim putem, i stigla u mikrosvet kvarkova i leptona. Traganje za jednom neobičnom silom koja bi ipak mogla da podeli 'ono što je Bog sam načinio da bude jedno' predstavlja danas aktivnu granicu na kojoj fizika čestica pokušava da ostvari napredak.
</TD></TR></TABLE>
<P class="next">
<A HREF=p42.html><IMG BORDER=0 SRC=next.jpg></A>
</CENTER>
</BODY>
</HTML>
