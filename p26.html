
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>GALILEJEVI ATOMI
<P>&nbsp;&nbsp;&nbsp;&nbsp;&nbsp;Šta je Galilej mislio o atomima? Pod uticajem Arhimeda, Demokrita i Lukrecija, ali i svoje intuicije, Galilej beše atomist. Držao je on predavanja i pisao o prirodi materije i svetlosti, godinama i decenijama, a naročito u svojoj knjizi Oprobavalac iz 1622. godine i u svom poslednjem delu, veličanstvenom Dijalogu o dve nove nauke. Činilo se da Galilej veruje da se svetlost sastoji od sitnih, tačkastih tela (korpuskula), baš kao i materija.
<BR>&nbsp;&nbsp;&nbsp;&nbsp;&nbsp;Galilej je pisao da su atomi 'najmanji kvanti', dakle, 'najmanje količine'. Kasnije je dočarao sliku o 'beskonačnom broju atoma koji su razdvojeni beskonačnim brojem praznina'. Ovaj mehanistički pogled blisko je povezan sa matematikom infinitezimala, koja je prethodnik računa što će ga pronaći Njutn, šezdeset godina kasnije. Ovde imamo bogat grumen paradoksa. Hajde da uzmemo jedan jednostavan kružni konus - kupu, dakle, kojoj je osnovica krug; neka je ta kupa kapa srednjovekovne dvorske lude, slažete se? Sad zamislite da ovu kupu presečemo popreko, jednim vodoravnim zamahom, koji će, dakle, biti uporedan sa osnovicom kupe. Dobijemo dva komada, gornji i donji, i svaki ima svoju površinu tamo gde je presek učinjen: donji komad ima svoju kružnu povšinu tamo gde je odrubljen, i to mu je sad gornja površina; a gornji komad ima svoje dno, takođe kružno. Da pogledamo pažljivo. Pošto su te dve površine do maločas bile u neposrednom dodiru, tačka uz tačku, priljubljene, znači da imaju isti poluprečnik. Ali kupa je, kad je gledamo idući ka njenom vrhu, stalno sve uža i uža... pa kako onda te dve novonastale površine mogu biti jednake? Međutim, ako je kupa sagrađena od beskonačnog mnoštva atoma i praznina, čovek može zamisliti da na onoj gornjoj kružnoj površini nastaloj presecanjem postoji, ipak, malo manji broj atoma i praznina. Malo manji, pa ipak beskonačan; može li to da bude? Ne? Hajde da se prisetimo da je godina 1630. ili neka bliska, i da se ovde razgovara o izuzetno apstraktnim predstavama - o zamislima koje će tek kroz nekih dvestotinak godina biti podvrgnute eksperimentalnoj proveri. (Jedan način da se ovaj paradoks zaobiđe bio bi da se zapitamo koliko je debeo taj nož. Mislim da opet čujem Demokritovo "He-he!")
<BR>&nbsp;&nbsp;&nbsp;&nbsp;&nbsp;U knjizi Dijalozi o dve nove nauke Galilej iznosi svoje poslednje misli o strukturi atoma. Po njegovoj hipotezi, barem kako je čitaju najnoviji proučavaoci istorije nauke, atomi moraju biti svedeni na matematičku apstrakciju - na tačke; a to znači da nemaju nikakvu dimenziju, zbog čega su, jasno, nedeljivi, ne mogu biti presečeni, ali ne mogu imati ni oblike kao što je Demokrit zamišljao.
<BR>&nbsp;&nbsp;&nbsp;&nbsp;&nbsp;Ovde Galilej pomiče atomsku zamisao bliže onoj verziji koja je danas najmodernija - naime, pretpostavci da su kvarkovi i leptoni tačke.
</TD></TR></TABLE>
<P class="next">
<A HREF=p27.html><IMG BORDER=0 SRC=next.jpg></A>
</CENTER>
</BODY>
</HTML>
