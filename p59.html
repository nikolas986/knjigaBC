
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>MAGNET I KUGLA
<P>&nbsp;&nbsp;&nbsp;&nbsp;&nbsp;Malo smo preskočili neke važne pojedinosti u našoj priči. Otkud znamo da se polja šire nekom određenom brzinom? Kako su fizičari devetnaestog veka uopšte znali koja je brzina svetlosti? U čemu je razlika između trenutnog delovanja na daljinu i delovanja tek kad signal doputuje?
<BR>&nbsp;&nbsp;&nbsp;&nbsp;&nbsp;Zamislite vrlo moćan elektromagnet na jednom kraju ragbi igrališta, a na drugom kraju gvozdenu loptu okačenu o vrlo tanku žicu da visi sa vrlo visokog stuba. Lopta će se naginjati malo, samo malo ka magnetu. Sad pretpostavimo da vrlo brzo isključimo struju u elektromagnetu. Ako pomno motrimo na kuglu i žicu, primetićemo da nastaje reakcija. Kugla kao da je oslobođena, vraća se polako u ravnotežni položaj. Međutim, da li ta reakcija nastaje trenutno? Da, upravo tako, kažu zastupnici trenutnog delovanja na daljinu. Između magneta i kugle postoji veza koja je čvrsto zategnuta; kad magnetno dejstvo iščezne, kugla istog trena polazi natrag ka ravnotežnom položaju, gde će njen otklon biti nula. "Ne!" kažu zastupnici konačne brzine. Preko igrališta putuje informacija koja kaže: "Hej, ti! Magnet je isključen, možeš se sad opustiti!" Ona putuje nekom određenom brzinom, a kad stigne, kugla počne da se vraća, tek tad, u ravnotežni položaj.
<BR>&nbsp;&nbsp;&nbsp;&nbsp;&nbsp;Nama je danas poznat tačan odgovor. Kugla mora malo da sačeka; vrlo malo, zato što informacije putuju brzinom svetlosti, ali ipak mora (neko vreme; a to vreme je merljivo) da sačeka. Danas to znamo, ali u Maksvelovo vreme ovaj problem bio je u središtu silovite rasprave. U pitanju je bila sudbina cele zamisli polja. A što nisu oni lepo izveli opite, pa videli? Pa, zato što svetlost putuje tako brzo da za milioniti deo sekunde preleti ragbi igralište. Oko godine 1880. nije bilo baš lako izmeriti tako maleno zakašnjenje. Danas nije nikakav problem - štaviše, trivijalno je - meriti i milijardite delove sekunde, tako da širenja raznih elektromagnetnih pojava merimo do mile volje i uvek nalazimo da se prostiru nekom određenom, konačnom brzinom. Na primer, postavimo ogledalo na površinu Meseca. Onda laserskim zrakom sa Zemlje gađamo to ogledalo i gledamo kad ćemo videte reflektovani zrak. Za ovo dvosmerno putovanje (Zemlja-Mesec-Zemlja) svetlosti je potrebno nešto više od dve i po sekunde.
<BR>&nbsp;&nbsp;&nbsp;&nbsp;&nbsp;Evo primera u kudikamo većim razmerama. Dvadeset trećeg februara 1987, tačno u 7 sati i 36 minuta po griničkom srednjem vremenu, primećena je eksplozija jedne zvezde na južnom nebu. Ta supernova eksplodirala je u Velikom Magelanovom oblaku, a to je jedna skupina zvezda i prašine (galaksija) nekih 160.000 svetlosnih godina odavde. Drugim rečima, elektromagnetna informacija o eksploziji putovala je od supernove čak sto šezdeset hiljada godina da bi, najzad, stigla do Zemlje. A ta supernova, registrovana kao 87A, zapravo nam je sused, tu je, blizu. Najudaljeniji opaženi kosmički objekt udaljen je oko 8 milijardi svetlosnih godina. Svetlost koja nam sad stiže sa tih objekata krenula je u jedno doba koje je bilo prilično blizu Početku.
<BR>&nbsp;&nbsp;&nbsp;&nbsp;&nbsp;Brzinu svetlosti prvi put je izmerio na Zemlji, u laboratoriji, jedan Francuz po imenu Arman-Ipolit-Luj Fizo (Armand-Hippolyte-Louis Fizeau) godine 1849. Pošto nije na raspolaganju imao osciloskope i kvarcne časovnike, Fizo je domišljato rasporedio ogledala (da bi prisilio svetlost da ide što dužom putanjom, i da se vrati) i namestio jedan zupčasti točak koji se mogao zavrteti veoma brzo. Ako znamo kojom brzinom se točak vrti i znamo obim točka, možemo da izračunamo koliko vremena treba da u jedno prazno mesto naiđe zubac i zakloni ga. Podesimo da ovo vreme bude tako da svetlost prođe između dva zupca, ode do onih dalekih ogledala, vrati se i ponovo prođe kroz isti otvor, u oko msje Fizoa. Mon dieu! Vidim ga! Sad postepeno ubrzavamo točak (skraćujemo vreme raspoloživo za prolazak zraka) i najzad nastupi blokada svetlosti. Eto. Sad znamo ne samo koliki put je zrak morao da prevali - iz izvora svetlosti, kroz prazninu između dva zupca, do ogledala, pa nazad, gde naleti na zubac - nego znamo i za koje vreme je zrak to postigao. Razna petljanja i podešavanja ovoga dala su Fizou slavni broj, trista miliona metara u sekundi (3 x 10<SUP>8</SUP> m/s), odnosno 186.000 milja u sekundi.
<BR>&nbsp;&nbsp;&nbsp;&nbsp;&nbsp;Uvek me iznenadi filozofska dubina tih momaka u renesansi elektromagnetizma. Ersted je verovao (nasuprot Njutnu) da su sve sile u prirodi (a to je tad značilo: gravitacija, elektricitet i magnetizam) samo različiti vidovi ispoljavanja jedne praiskonske sile. To je taaaako moderno! Faradejeva nastojanja da uspostavi simetriju elektriciteta i magnetizma odzvanjaju grčkim nasleđem - traganjem za jednostavnošću i objedinjenjem; a to su dva od ukupno sto trideset sedam ciljeva koje danas, devedesetih godina dvadesetog veka, sebi postavlja Fermilab.
</TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
