
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>U DUBINI NOĆNOG MIRA, SA LEDERMENOM
<P>&nbsp;&nbsp;&nbsp;&nbsp;&nbsp;Vraćao sam se u tu kuću jedne noći, posle pozne večere u Bataviji; a bio je vikend. Sa nekoliko raznih tačaka u ulici Eola možete videti središnju laboratorijsku zgradu kako se uzdiže, osvetljena, naspram neba prerije. Kad gledate Vilson Hol u pola dvanaest noću (u subotnju ili nedeljnu noć), odmah vam je jasno koliko je silna želja fizičara da razreše preostale tajne Vaseljene. Naime, svetla su još upaljena u mnogo prostorija, širom svih šesnaest spratova; a svako svetlo označava po jednog fizičara koji, iako su mu oči kao sarme, i dalje pokušava da dokuči nešto o nekoj teškoj teoriji u vezi sa materijom i energijom. Na sreću, ja sam mogao da se odvezem kući i srušim u krevet. Sad sam bio direktor Fermilaba, pa su moje obaveze u pogledu ostajanja kasno u noć bile drastično svedene. Mogao sam da prespavam svaki problem i pogledam ga tek sutra, nisam morao ni na jednom problemu da radim noću. Te noći svalio sam se u postelju zaista sa osećanjem zahvalnosti što mogu tako, a ne moram da ležim negde na podu pokraj akceleratora i dremam samo dok ne pristignu podaci. Pa ipak, u snu se počeh nešto okretati, prevrtati: brinem se šta ću sa leptonima, šta sa Sofijicom, sa kvarkovima, sa onom Đinom... Naposletku počnem da brojim ovce da bih prestao misliti na fiziku. Brojim ja ovce: "...134, 135, 136, 137!..."
<BR>&nbsp;&nbsp;&nbsp;&nbsp;&nbsp;Najednom se izvijem između čaršava i jorgana i ustanem, gonjen osećanjem hitnosti, i krenem napolje, iz kuće. Izvučem bicikl iz šupe i - još u pidžami, a sve ove medalje koje sam u životu nadobijao padaju mi jedna po jedna sa revera pidžame dok vozim bicikl - krenem ka detektoru sudara. Nažalost, bicikl se kreće nepodnošljivo sporo. Znam da ima nešto hitno da se uradi u detektoru, ali ne uspevam da prisilim bicikl da krene brže. Onda se setim šta mi je pričao jedan psiholog, nedavno: da postoji takozvano lucidno sanjanje, kad sanjaš, a znaš da sanjaš, svestan si te činjenice. Kad sanjač shvati da je to tako, rekao mi je psiholog, onda može u svome snu da radi šta god hoće. Prvi korak je da nađeš neki nagoveštaj da sanjaš, da to što vidiš oko sebe nije stvarnost. To je bilo lako. Prokleto dobro sam znao da je sve samo san zato što sam video da je napisano kosim slovima - kurzivom. Mrzim kurziv. Teško se čita. Dabome, iskoristim ovu situaciju, preuzmem kontrolu nad svojim snom, i kao prvo, kriknem: "Beži sa tim kurzivom!"
<BR>&nbsp;&nbsp;&nbsp;&nbsp;&nbsp;Ohhh. Koliko ovo prija. Sad je mnogo, mnogo bolje. Prebacim bajs u maksi brzinu i krenem brzinom svetlosti (zašto ne, u snu može sve) ka postrojenju za otkrivanje sudara. Ajoj, i prebrzo: obletim Zemlju osam puta i vratim se do ispred moje kuće. Zato prebacim bicikl na nešto umereniju brzinu i zaputim se sa razboritih 200 na sat do postrojenja. Jest da je bilo tri ujutro, ali parking je, ipak, bio manje-više pun; u akceleratorskim postrojenjima protoni se ne smiruju ni noću.
<BR>&nbsp;&nbsp;&nbsp;&nbsp;&nbsp;Zviždućem jednu avetinjsku laganu melodijicu i ušetavam se u postrojenje zvano CDF, koje je veliko kao industrijski hangar, a u njemu sve obojeno u plavu i svetlonarandžastu boju. Ima tu mnogo kancelarija, kompjuterskih soba i kontrolnih sala, ali su one sve raspoređene duž jednog zida; a sve ostalo je jedna ogromna prostorija, u kojoj je smešten sam detektor, instrument visok tri sprata i težak pet hiljada tona. Oko dvesta fizičara i uz njih dvesta inženjera radilo je više od osam godina da bi sklopilo ovaj švajcarski časovnik od pet hiljada tona. Detektor je raznobojan, ima zvezdasti izgled (kao zraci koji se šire iz središta), a svi delovi detektora se, zapravo, šire simetrično iz jedne male rupe u sredini. Ovaj detektor je krunski dragulj naše laboratorije. Bez njega ne bismo mogli da 'vidimo' šta se dešava u akceleratorskoj cevi koja prolazi kroz samo središte detektora. A dešava se to da baš tačno u središtu svega toga, u sredini cevi, tresnu protoni u antiprotone: to je taj njihov čeoni sudar. Radijalni 'paoci' od kojih se detektor uglavnom i sastoji namešteni su tako da se podudaraju sa pravcima u kojima se, kao kakve sitne rasprštane kapljice, razleću stotine čestica koje u sudarima nastaju.
<BR>&nbsp;&nbsp;&nbsp;&nbsp;&nbsp;Detektor se pokreće po šinama koje mu omogućavaju, iako je tako ogroman, da ponekad iziđe iz akceleratorskog tunela i pređe na pod montažne hale, da bi se obavilo redovno održavanje. Mi obično namestimo da to održavanje padne nekako u juli i avgust, kad je struja najskuplja (ko plaća struju više od deset miliona dolara godišnje mora da misli i na takve okolnosti da bi uštedeo bar malo). Ali ove noći detektor je uključen. Pre uključivanja odvezen je natrag u tunel, na svoje mesto, naravno, a obližnja sobica za majstore koji ga održavaju zaštićena je od zračenja tako što su zatvorena čelična vrata u obliku čepa, tri metra debela. Akcelerator je načinjen tako da se sudari protona i antiprotona dešavaju (ponajviše) u onom delu cevi koji prolazi kroz detektor. Taj deo se zove oblast sudara. Sasvim je jasno šta detektor treba da radi: opaža i stavlja u naše kataloge svaku česticu koja nastane u sudaru p-ova i p minus-a. (Protona i 'minusnih protona', to jest antiprotona.)
<BR>&nbsp;&nbsp;&nbsp;&nbsp;&nbsp;I dalje u pidžami, odlazim u kontrolnu salu na drugom spratu, iz koje stalno nadgledamo nalaze koje detektor beleži. Sala je tiha, kao što bi se u ove sitne sate moglo i očekivati. Nemaš zavarivače i druge radnike da se vrzmaju posvuda i večito nešto popravljaju ili održavaju, što je u dnevnim smenama redovna pojava. Svetla u ovoj kontrolnoj sali su, kao i obično, prigušena, da bolje vidimo plavkasti sjaj desetina kompjuterskih monitora. Naši računari u kontrolnoj sali CDF su 'mekintoši', isti kao oni koje možeš kupiti da vodiš svoje finansije ili da igraš igricu 'Kosmički Ozmo'. Informacije primaju od ogromnog, ovde izgrađenog glavnog kompjutera koji je povezan sa detektorom i zajedno sa njim pretražuje kroz mnoštvo 'krhotina' nastalih u sudarima. Taj namenski sklopljen glavni računar je, zapravo, jedan veoma usavršen sistem za pribavljanje podataka (DAQ). Našeg DAQ-a su pravili neki od najboljih naučnika celoga sveta, naučnici sa petnaestak univerziteta širom planete koji su sarađivali i u izgradnji detektora. Pošto se svake sekunde u cevi dešava na stotine hiljada sudara, neko mora da odabere one koji su dovoljno zanimljivi i važni da ih vredi snimiti na magnetnu traku i podrobnije proučiti. Taj neko je DAQ. 'Mekintoši' samo paze na mnogobrojne pomoćne podsisteme koji prikupljaju podatke.
<BR>&nbsp;&nbsp;&nbsp;&nbsp;&nbsp;Osmotrim ja salu, uočim mnogobrojne prazne plastične čaše za kafu i grupicu mladih fizičara, do besvesti premorenih, ali ipak i sad prenapetih: to nastaje kao posledica dugog prekovremenog rada i preterivanja u pijenju kafe. U tri noću ovde rade uglavnom mladi postdiplomci i novi doktori - dakle, ljudi koji još nemaju dovoljno visoko mesto u našem sistemu starešinstva i zato ne mogu da se uvuku u neku pristojnu smenu. Začudo, dobar deo te grupice čine mlade žene, a njih u većini laboratorija za fiziku ima vrlo malo. Međutim, mi smo za potrebe našeg detektora preduzeli odlučnu, agresivnu 'regrutaciju', pa smo uspeli da pridobijemo i ženske da se zaposle ovde - na zadovoljstvo i dobitak svih.
<BR>&nbsp;&nbsp;&nbsp;&nbsp;&nbsp;Međutim, u jednom uglu sedi jedan čovek koji se nekako ne uklapa. Mršav, brada razbarušena. Dobro, pa takvi su i mnogi drugi naši istraživači; ali ja po nečemu ipak znam da on nije kod nas zaposlen. Možda po tome što je odeven u togu. Zuri u 'mekintoše' i prigušeno, nervozno se smeje. Zamislite: smejati se u kontrolnoj sali CDF! Smejati se jednom od najveličanstvenijih opita u istoriji nauke! Vreme je da ja preduzmem odlučne mere ovde. Što je mnogo - mnogo je.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;LEDERMEN: Pardon. Jesi li ti taj novi matematičar koga je trebalo da pošalju sa Čikaškog univerziteta?
<BR>&nbsp;&nbsp;&nbsp;&nbsp;&nbsp;TIP U TOGI: Profesiju si pogodio, grad promašio. Ime mi je Demokrit. Iz Abdere dohodim, ne iz Čikaga. Zovu me Nasmejani Filozof.
<BR>&nbsp;&nbsp;&nbsp;&nbsp;&nbsp;LEDERMEN: Iz Abdere?
<BR>&nbsp;&nbsp;&nbsp;&nbsp;&nbsp;DEMOKRIT: Grad u Trakiji, na kopnenom delu Grčke.
<BR>&nbsp;&nbsp;&nbsp;&nbsp;&nbsp;LEDERMEN: Ne pamtim da sam tražio nekog iz Trakije. Našem osoblju nepotreban je Nasmejani Filozof. Ovde sve šale pričam ja.
<BR>&nbsp;&nbsp;&nbsp;&nbsp;&nbsp;DEMOKRIT: Da, čuo sam za Nasmejanog direktora Fermilaba. Nemoj da te to zabrinjava. Ne verujem da ću ovde biti dugo. S obzirom na to šta sam dosad video - neću dugo.
<BR>&nbsp;&nbsp;&nbsp;&nbsp;&nbsp;LEDERMEN: Onda, zašto nam zauzimaš prostor u kontrolnoj sali?
<BR>&nbsp;&nbsp;&nbsp;&nbsp;&nbsp;DEMOKRIT: Tragam za nečim. Nečim doista malenim.
<BR>&nbsp;&nbsp;&nbsp;&nbsp;&nbsp;LEDERMEN: Na pravo mesto si došao. Mi smo stručnjaci za sitno.
<BR>&nbsp;&nbsp;&nbsp;&nbsp;&nbsp;DEMOKRIT: I rekoše mi tako. A ja, evo, tragam za tom stvarčicom već dve hiljade četiri stotine leta.
<BR>&nbsp;&nbsp;&nbsp;&nbsp;&nbsp;LEDERMEN: A, ti si taj Demokrit.
<BR>&nbsp;&nbsp;&nbsp;&nbsp;&nbsp;DEMOKRIT: Znaš nekog drugog?
<BR>&nbsp;&nbsp;&nbsp;&nbsp;&nbsp;LEDERMEN: Sad mi je jasno. Ti si kao onaj anđeo Klarens u delu Život je divna stvar - upućen si da me odgovoriš od samoubistva. A ja i jesam razmišljao o samoubistvu. Nikako da nabodemo kvark vrh.
<BR>&nbsp;&nbsp;&nbsp;&nbsp;&nbsp;DEMOKRIT: Samoubistvo! Podsećaš me na Sokrata. Ne, anđeo nisam. Ta predstava o besmrtnosti smišljena je posle mog vremena. Popularisao ju je onaj tupavi Platon.
<BR>&nbsp;&nbsp;&nbsp;&nbsp;&nbsp;LEDERMEN: Kako bi ti mogao biti ovde, da nisi besmrtan? Umro si pre više od dva milenijuma.
<BR>&nbsp;&nbsp;&nbsp;&nbsp;&nbsp;DEMOKRIT: Ima više stvari na nebesima i na Zemlji, Horacio, nego što vaša filozofija i sanja.
<BR>&nbsp;&nbsp;&nbsp;&nbsp;&nbsp;LEDERMEN: Zvuči poznato.
<BR>&nbsp;&nbsp;&nbsp;&nbsp;&nbsp;DEMOKRIT: Pozajmio sam to od jednog tipa sa kojim sam se upoznao u šesnaestom veku. Nego, da ti odgovorim: bavim se onim što bi ti nazvao putovanje kroz vreme.
<BR>&nbsp;&nbsp;&nbsp;&nbsp;&nbsp;LEDERMEN: Putovanje kroz vreme? Vi ste problem putovanja kroz vreme rešili u petom veku pre Hrista, u Grčkoj?
<BR>&nbsp;&nbsp;&nbsp;&nbsp;&nbsp;DEMOKRIT: Vreme je vrlo lak problem: mačji kašalj. Teče napred, teče i nazad. Uđeš u njega i voziš se neko vreme kroz vreme, pa iziđeš, kao oni surferi na talasima na vašim kalifornijskim plažama. Nešto drugo je teško za shvatanje: materija. Mi smo čak poslali neke naše postdiplomce da se ubace u vašu eru. Jedan od njih, Stefaneos Hokingos, čak je i postigao poprilične uspehe, koliko čujem. On se specijalizovao za to takozvano 'vreme'. Ali sve što zna, naučio je od nas.
<BR>&nbsp;&nbsp;&nbsp;&nbsp;&nbsp;LEDERMEN: Zašto niste objavili to vaše otkriće?
<BR>&nbsp;&nbsp;&nbsp;&nbsp;&nbsp;DEMOKRIT: Objavili? Ja šezdeset sedam knjiga napisah, i mogli su se prodati strašni tiraži, ali izdavač nije hteo ništa da uloži u reklamu. Ono što ste vi o meni saznali, saznali ste uglavnom iz Aristotelovih pisanija. Nego, da ja tebe obavestim o nečem drugom. Putovao sam - ahej, koliko sam ja putovao! Prošao sam kroz više mesta nego ijedan čovek u mome vremenu, obavio sam najobimnija istraživanja, video više zemalja i klima, čuo više slavnih ljudi...
<BR>&nbsp;&nbsp;&nbsp;&nbsp;&nbsp;LEDERMEN: Ali Platon te je mrzeo. Da li je istina ono da se njemu tvoje knjige toliko nisu dopadale, da je tražio da budu sve spaljene?
<BR>&nbsp;&nbsp;&nbsp;&nbsp;&nbsp;DEMOKRIT: Da, i umalo da uspe, matori, sujeverni jarac. Ali onaj požar u Aleksandriji stvarno je upropastio moj ugled. Zato vi takozvani moderni znate tako malo ili nimalo o manipulisanju vremenom. Ništa čovek ne može da čuje od vas nego samo: Njutn, Ajnštajn...
<BR>&nbsp;&nbsp;&nbsp;&nbsp;&nbsp;LEDERMEN: I, dobro, čemu sad ova poseta Bataviji u 'letima gospodnjim' devedesetim veka dvadesetog?
<BR>&nbsp;&nbsp;&nbsp;&nbsp;&nbsp;DEMOKRIT: Samo proveravam jednu od mojih zamisli, jednu koju su moji zemljaci, na nesreću, napustili.
<BR>&nbsp;&nbsp;&nbsp;&nbsp;&nbsp;LEDERMEN: Kladim se da o atomu, atomosu, zboriš, Demokrite.
<BR>&nbsp;&nbsp;&nbsp;&nbsp;&nbsp;DEMOKRIT: Da, o njemu, a-tomu, čestici krajnjoj, nevidljivoj i nedeljivoj. O onoj od koje sva ostala materija sazdana je. Preskačem sve dalje i dalje kroz vreme, napred, da vidim koliko je ljudski rod postigao u usavršavanju moje teorije.
<BR>&nbsp;&nbsp;&nbsp;&nbsp;&nbsp;LEDERMEN: A tvoja teorija kaže...
<BR>&nbsp;&nbsp;&nbsp;&nbsp;&nbsp;DEMOKRIT: Izazivaš me, mladi čoveče! Kakva su moja uverenja bila, to ti dobro znaš. Ne zaboravi, ja jesam preskakao kroz vreme, ali sam ipak išao redom, iz veka u vek, iz decenije u deceniju. Znano mi je veoma dobro da su u veku devetnaestom hemičari, a u dvadesetom fizičari, pokušavali mojim zamislima da se igraju. Nemoj me pogrešno shvatiti - dobro je što su to radili. Kamo lepe sreće da je Platon tako mudar bio.
<BR>&nbsp;&nbsp;&nbsp;&nbsp;&nbsp;LEDERMEN: Ma, samo htedoh da čujem tvoju teoriju od tebe lično, tvojim rečima iskazanu. Jer mi o tvom stvaralaštvu uglavnom kroz iskaze drugih znamo.
<BR>&nbsp;&nbsp;&nbsp;&nbsp;&nbsp;DEMOKRIT: Pa, hajd, nek ti bude. Evo, po ko zna koji put. Ako zvučim kao da se dosađujem, to je zato što sam nedavno sve isto ovako pričao onom drugaru Openhajmeru. Samo jedno nemoj: nemoj me prekidati nekim dosadnim mozganjima o navodnoj paralelnosti između fizike i hinduističke religije.
<BR>&nbsp;&nbsp;&nbsp;&nbsp;&nbsp;LEDERMEN: Da li bi ti hteo čuti moju teoriju o ulozi kineske hrane u narušavanju ogledalske simetrije? Teorija je to koja ima jednaku vrednost kao ono vaše da je svet sačinjen od vazduha, zemlje, vatre i vode.
<BR>&nbsp;&nbsp;&nbsp;&nbsp;&nbsp;DEMOKRIT: Hajd, kao da ti malo ćutiš i pustiš me da počnem od početka. Sedi, eto, pored te 'mekintoš' stvari, i čuj me i počuj. Ako misliš moj rad razumeti, i rad svih nas, atomista, moramo se vratiti dvadeset šest vekova u prošlost. Nekih dvesta leta pre rođenja mog, procvao je u svome radu jedan čovek imenom Tales, oko šest stotina godina pre rođenja Isusa Hrista, a u Miletu, naselju nekih teških seljačina, u pokrajini Joniji, za koju vi sad kažete da je 'Turska'.
<BR>&nbsp;&nbsp;&nbsp;&nbsp;&nbsp;LEDERMEN: I taj Tales filozof beše?
<BR>&nbsp;&nbsp;&nbsp;&nbsp;&nbsp;DEMOKRIT: I te kako! Prvi grčki filozof, štaviše. Ali su filozofi predsokratovske Grčke zaista znali mnogo toga. Tales beše matematičar uspešan, kao i astronom. Svoje studije izoštri u Egiptu, i u Mesopotamiji potom. Jeste li znali da je on predskazao jedno pomračenje Sunca koje se dogodilo pred sam kraj rata između Lidijaca i Medejaca? On je načinio i jedan od prvih almanaha - koliko čujem, vi taj zadatak danas prepuštate ratarima - a mornare je naše naučio kako da usmeravaju lađu kroz noć, gledajući na sazvežđe Mali medved. Beše on i politički savetnik, pronicljiv poslovni čovek i fini inženjer. Rani grčki filozofi behu cenjeni ne samo zbog lepote umnog rada svoga nego i zbog praktičnih veština, ili, kako biste vi danas rekli, zbog primenjene nauke. Sa fizičarima danas da li je drugačije?
<BR>&nbsp;&nbsp;&nbsp;&nbsp;&nbsp;LEDERMEN: Dešavalo se da i mi učinimo ponešto korisno, pokatkad. Ali žao mi je što reći moram da su naša znanja danas uglavnom ka vrlo uskim ciljevima usmerena i da malo ko od nas grčki jezik zboriti zna.
<BR>&nbsp;&nbsp;&nbsp;&nbsp;&nbsp;DEMOKRIT: Sreća je tvoja, dakle, što ja znam engleski tako dobro, zar ne? Čuj, dakle: Tales je, kao i ja, sebi neprestano jedno pitanje, ono najosnovnije, postavljao: Od čega je svet sazdan, i kako to 'nešto' dejstvuje?' Vidimo prividan haos posvud oko nas. Cvati cveće, pa umire. Poplave zemlju uništavaju. Jezera se u pustinje preobraćaju. Iz nebesa meteorit padne. Kovitlaci vetra pojave se prividno niotkud. S vremena na vreme poneka planina prasne. Ljudi ostare, umru i u prah se pretvore. Postoji li, ipak, nešto trajno, jedan identitet koji ispod svega toga leži, i koji kroz svu tu stalnu menu i promenu istrajava? Može li se sve to, što postoji, svesti na pravila tako jednostavna, da ih čak i naša malena pamet uspe shvatiti?
<BR>&nbsp;&nbsp;&nbsp;&nbsp;&nbsp;LEDERMEN: Talesov odgovor, ako ga je našao, šta beše?
<BR>&nbsp;&nbsp;&nbsp;&nbsp;&nbsp;DEMOKRIT: Voda. Tales reče da voda jeste element konačni i osnovni.
<BR>&nbsp;&nbsp;&nbsp;&nbsp;&nbsp;LEDERMEN: Na osnovu čega je on to?
<BR>&nbsp;&nbsp;&nbsp;&nbsp;&nbsp;DEMOKRIT: Pa i nije mu to bila tako luda zamisao. Nisam sasvim siguran šta se u njegovoj glavi dešavalo. Ali pomisli: voda je presudna za rast, biljaka bar. Semenke imaju prirodu vlažnu. Gotovo svaka stvar ispušta, kad je zagrevaš, vodu. Voda je, štaviše, jedina znana tvar koja može postojati i kao čvrsto telo, i kao tečnost, i kao gas - naime, kao vodena para. Možda je Tales mislio da bi se voda, nastavljanjem nekih od pomenutih procesa, mogla preobraziti u zemlju. Ne znam šta je mislio. Ali svakako je odlično počeo u oblasti koju vi danas nauka nazivate.
<BR>&nbsp;&nbsp;&nbsp;&nbsp;&nbsp;LEDERMEN: Nije bilo loše, za prvi pokušaj.
<BR>&nbsp;&nbsp;&nbsp;&nbsp;&nbsp;DEMOKRIT: Utisak vlada uokolo mora Egejskoga da su Talesu i njegovoj družini ugled pokvarili istoričari, a naročito Aristotel. Aristotel beše opsednut razmišljanjem o silama i uzrocima. Uzročnost... gotovo ni o čemu drugom ne možeš s njim pričati. Napadao je Talesa i njegove prijatelje Miletovce. 'Zašto voda?' Pa onda opet: 'Koja to sila iznuđuje promenu iz krute vode u eteričnu vodu? Zašto ima tako mnogo različitih oblika vode?'
<BR>&nbsp;&nbsp;&nbsp;&nbsp;&nbsp;LEDERMEN: U modernoj, hm, pardon, hoću reći u ovoj fizici danas, zahteva se da postoje sile, ali i...
<BR>&nbsp;&nbsp;&nbsp;&nbsp;&nbsp;DEMOKRIT: Sasvim je lako moguće da su Tales i njegova družina upleli tu zamisao uzročnosti u samu prirodu njihove, na vodi zasnovane, materije. Sila sa materijom ujedinjena! Nego, da ostavimo to za malo kasnije. Naposletku ćeš ti kazati meni o tim vašim, kako ih zovete, gluonima, i o supersimetriji, i...
<BR>&nbsp;&nbsp;&nbsp;&nbsp;&nbsp;LEDERMEN (Češe se pomamno svud po telu, a koža mu je najednom sva silno naježena): Da-da. Dobro-dobro. Šta još je taj genije uradio?
<BR>&nbsp;&nbsp;&nbsp;&nbsp;&nbsp;DEMOKRIT: Imao je i neke mistične zamisli, koje su mu baš zgodno došle. Verovao je da Zemlja na vodi plovi. Verovao je da magnet, zato što gvožđe pokrenuti može, ima dušu. Ali verovao je, takođe, u jednostavnost, i verovao je da cela Vaseljena jeste objedinjena, bez obzira na to što su pojavni oblici nebrojenih 'materijalnih stvari' oko nas toliko različiti. Tales je jedan niz razložnih argumenata prepleo sa svakojakim mitološkim mamurlucima koji su se u njegovoj glavi zadržali, i, tako, dao vodi taj poseban položaj.
<BR>&nbsp;&nbsp;&nbsp;&nbsp;&nbsp;LEDERMEN: Pretpostavljam da je mislio da ovu planetu na leđima nosi div Atlas koji stoji na kornjači.
<BR>&nbsp;&nbsp;&nbsp;&nbsp;&nbsp;DEMOKRIT: Au contraire. Upravo suprotno od toga, prijatelju moj. Tales i njegovi drugari imali su jedan veoma značajan sastanak, verovatno u zadnjoj sali jednog restorana u središtu gradića Mileta. Posle izvesne količine egipatskog vina, šutnuli su Atlasa i svečano se zakleli: 'Od dana ovoga, objašnjenja i teorije o dejstvovanju sveta zasnivaće se strogo samo na logičnim argumentima. Nema sujeverja više. Ništa nam Zevs Gromovnik ne piše. Ne upućujemo Ateni molitve, nisu nam potrebni Herkul niti Ra, ni Lao-Ce ni Buda. Nas jedino ono mami što možemo da utvrdimo sami.' Možda je to najvažniji dogovor u istoriji čovečanstva. Beše leto - pre Hrista - šesto pedeseto, noć verovatno, noć od četvrtka na petak. Tada se rodila nauka.
<BR>&nbsp;&nbsp;&nbsp;&nbsp;&nbsp;LEDERMEN: Zamišljaš da smo mi danas slobodni od sujeverica i praznoverica? Nisi imao susret sa našim kreacionistima? A sa našim ekstremistima pokreta za prava životinja?
<BR>&nbsp;&nbsp;&nbsp;&nbsp;&nbsp;DEMOKRIT: Ovde u Fermilabu?
<BR>&nbsp;&nbsp;&nbsp;&nbsp;&nbsp;LEDERMEN: Ne, ali u blizini. Nego, reci mi, kad je uskočila ta zamisao o zemlji, vazduhu, vatri i vodi?
<BR>&nbsp;&nbsp;&nbsp;&nbsp;&nbsp;DEMOKRIT: Polako, polako. Postoje dva-tri druga čoveka, pre nego što stignemo do te teorije. Anaksimander, na primer. Bio je to Talesov mladi pristalica u Miletu. Anaksimander je takođe 'zaradio svoje mamuze' radeći praktične poslove - na primer, tako što je za miletovske mornare nacrtao mapu Crnog mora. Kao i Tales, tragao je i on za osnovnim 'opekama' od kojih je materija sva sagrađena, ali je zaključio da ne može biti od vode.
<BR>&nbsp;&nbsp;&nbsp;&nbsp;&nbsp;LEDERMEN: To je svakako bio novi napredak grčke nauke. Anaksimander je za tu ulogu kandidovao - šta? Baklavu?
<BR>&nbsp;&nbsp;&nbsp;&nbsp;&nbsp;DEMOKRIT: Smej se ti, zašto ne. Brzo ćemo mi preći na vaše teorije. Anaksimander beše još jedan od tih praktičnih genija. Kao i njegov mentor Tales, koristio je slobodno vreme da se uključi u filozofske rasprave. Anaksimanderova logika bila je prilično istančana. Uvideo je da svet jeste sagrađen od suprotnosti koje između sebe ratuju: toplo protiv hladnog, mokro protiv suvog. Voda vatru gasi; Sunce vodu osuši, et cetera. Otud osnovna tvar Vaseljene ne može biti ni voda, ni ma šta drugo što je određeno ijednom stvari koja pripada tim suprotnostima. Tu ne bi bilo simetrije. A znaš koliko su Grci voleli simetriju. Na primer, ako je u prvo vreme sva materija bila voda, kao što Tales govoraše, onda vreline nikada ne bi moglo biti, niti vatre, jer voda vatru ne daje, već je uništava.
<BR>&nbsp;&nbsp;&nbsp;&nbsp;&nbsp;LEDERMEN: Pa šta onda Anaksimander kao pramateriju predloži?
<BR>&nbsp;&nbsp;&nbsp;&nbsp;&nbsp;DEMOKRIT: On je to nazvao apeiron, što znači 'ono bez granica'. To prvo stanje materije bilo je jedna masa, nerazdeljena, veličinom ogromna, a možda i beskonačna. Primitivna 'tvar' je to bila, neutralna, negde između svih tih suprotnosti. A ta pomisao duboko je uticala na moje razmišljanje.
<BR>&nbsp;&nbsp;&nbsp;&nbsp;&nbsp;LEDERMEN: Znači, taj apeiron bio je nešto nalik na tvoj a-tom - osim što je bio tvar beskonačna, beskrajna, a ne čestica infinitezimalno sićušna? Zar to nije samo zamutilo situaciju?
<BR>&nbsp;&nbsp;&nbsp;&nbsp;&nbsp;DEMOKRIT: Ne, Anaksimander je bio na tragu nečega. Apeiron je bio beskonačan, i u prostoru i u vremenu beskrajan, ali i bez ikakve strukture: nikakvih sastavnih delova ne imađaše. Ništa ne beše osim apeiron, skroz i sasvim. A ako hoćeš da doneseš odluku koja će ti osnovna tvar biti, onda bi dobro bilo da ona ima tu odliku. Zapravo, poenta moja upravo je ovo: da vas postidim time što, evo, posle dve hiljade godina vi, narode, konačno počinjete ceniti prisutnost moje družine. Anaksimander je, vaistinu, vakuum pronašao. Mislim da je vaš P. A. M. Dirak (P. A. M. Dirac) konačno počeo tek u godinama dvadesetim veka vašega davati vakuumu one odlike koje vakuum zaslužuje. Anaksijev apeiron bio je prototip za moju 'prazninu', ništavilo u kome se čestice kreću. Isak Njutn i Džejms Klerk Maksvel nazvaše to eter.
<BR>&nbsp;&nbsp;&nbsp;&nbsp;&nbsp;LEDERMEN: A ono što jeste nešto? Materija?
<BR>&nbsp;&nbsp;&nbsp;&nbsp;&nbsp;DEMOKRIT: Ovo počuj. (Izvlači iz toge svitak pergamenta, namešta na nos naočare 'magnavižn' kupljene na nekoj rasprodaji.) Anaksimander zbori ovako: 'Nije to voda, niti ijedan od drugih takozvanih elemenata, nego je tvar jedna drugačija, iz koje se rađaju sva nebesa i svi svetovi u njima. Stvari kada propadaju, rastaču se u ono isto od čega su i dobile svoje bivstvo... Suprotnosti su prvo bile sve u tom jednom, pa su se onda izdvojile i razdvojile.' Nešto mi pada na um činjenica da vi mladići iz dvadesetog veka stalno nešto: materija, antimaterija, obe u vakuumu, pa dolazi do anihilacije...
<BR>&nbsp;&nbsp;&nbsp;&nbsp;&nbsp;LEDERMEN: Da, dobro, to jeste tako, ali...
<BR>&nbsp;&nbsp;&nbsp;&nbsp;&nbsp;DEMOKRIT: Kad Anaksimander kaže da su suprotnosti u apeironu bile - hajd, nek ga nazovemo i vakuum, i eter - pa su se posle izdvajale i razdvajale, zar to nije donekle nalik na ono što vi mislite?
<BR>&nbsp;&nbsp;&nbsp;&nbsp;&nbsp;LEDERMEN: Da, pa, na neki način jeste. Ali ja bih mnogo radije da doznam šta je navelo Anaksimandera na misli takve.
<BR>&nbsp;&nbsp;&nbsp;&nbsp;&nbsp;DEMOKRIT: Jasno da on nije unapred stvorio sud o postojanju antimaterije. Ali smatrao je da u vakuumu koji je opremljen svim osobinama koje vakuum, doista, i treba da ima, suprotnosti mogu da se izdvoje: vrelo i hladno, mokro i suvo, slatko i kiselo. Vi danas tome dodajete pozitivno i negativno, jug i sever. Kad se suprotnosti ujedine, njihove odlike se međusobno ponište, i tako opet daju neutralni apeiron. Zar nije to zgodno udešeno?
<BR>&nbsp;&nbsp;&nbsp;&nbsp;&nbsp;LEDERMEN: Što ne bismo onda uveli u to i Demokratsku stranku i Republikansku stranku? Da nije bio neki Grk tamo po imenu Republikos?
<BR>&nbsp;&nbsp;&nbsp;&nbsp;&nbsp;DEMOKRIT: Ha, ha. Dobra ti je dosetka. Anaksimander je bar pokušao da objasni mehanizam kojim se iz jednog osnovnog elementa stvara raznovrsnost. A ta njegova teorija o razvrstavanju apeirona vodila je do izvesnog broja pretpostavki među kojima ima i takvih koje bi verovatno tvoju saglasnost dobile. Anaksimander je verovao, primerice, da čovek od nižih nastade životinja, i to razvojem, a te niže zveri da, opet, od drugih životinja nastadoše, i to od onih koje su poreklom iz mora. Anaksimanderova najveća kosmološka zamisao bila je da se otarasi ne samo diva Atlasa nego čak i tog Talesovog okeana po kome tobož Zemlja plovi. Znadijaše Anaksimander da Zemlju nije potrebno držati ni oslonce joj podmetati. Ako zamisliš Zemlju, svejedno što još ne znaš da je loptasta, kako u apeironu lebdi, beskonačnome, jasno je da ona nema kuda poći. Potpuno u saglasnosti sa Njutnovim zakonima, ako, kao što su ovi moji Grci mislili, ne postoji nigde ništa drugo. Anaksimander je, međutim, računao na to da mora postojati više od jednog sveta, ili kosmosa. Štaviše, ovako Anaksimander napisa: da postoji neograničen broj Vaseljena, i da svaka ranije ili kasnije propast doživi i nestanak, i sledećom Vaseljenom zamenjena bude.
<BR>&nbsp;&nbsp;&nbsp;&nbsp;&nbsp;LEDERMEN: Kao alternativne Vaseljene u 'Zvezdanim stazama'?
<BR>&nbsp;&nbsp;&nbsp;&nbsp;&nbsp;DEMOKRIT: Polako sa tim vašim reklamnim porukama. Zamisao o bezbrojnim svetovima postala je veoma važna nama atomistima.
<BR>&nbsp;&nbsp;&nbsp;&nbsp;&nbsp;LEDERMEN: Čekaj malo. Pamtim ja neke rečenice koje si ti, Demokrite, napisao, a od kojih sam se ja, gledajući ih u svetlosti moderne kosmologije, zaista naježio. Znam ja te odlomke napamet. Ovako si napisao: 'Postoje nebrojeni svetovi različitih veličina. U nekima nema sunca ni meseca, u drugima ima, ali su razmera većih nego u našem svetu, a ima opet i svetova sa više sunaca i više meseca.'
<BR>&nbsp;&nbsp;&nbsp;&nbsp;&nbsp;DEMOKRIT: Da, mi, stari Grci, imali smo neke zamisli u koje veruje i vaš kapetan Kirk. Sa tom razlikom što smo se mi oblačili daleko bolje. Nego, ja bih radije uporedio moju zamisao sa 'mehurovima-Vaseljenama' o kojima vaši 'inflacioni kosmolozi' objavljuju naučne radove ovih dana.
<BR>&nbsp;&nbsp;&nbsp;&nbsp;&nbsp;LEDERMEN: Upravo od toga onakvu jezu osetih. Zar nije jedan od tvojih prethodnika verovao da je vazduh onaj krajnji element?
<BR>&nbsp;&nbsp;&nbsp;&nbsp;&nbsp;DEMOKRIT: To ti misliš na Anaksimena, koji beše Anaksimanderov mlađani sledbenik i poslednji član Talesove družine. Ali taj Anaksimen je odstupio jedan korak unazad od Anaksimandera i vratio se na ono Talesovo da postoji jedan sveopšti praelement. Samo je insistirao da je to vazduh, ne voda.
<BR>&nbsp;&nbsp;&nbsp;&nbsp;&nbsp;LEDERMEN: Trebalo je da sluša svog mentora; onda se ne bi opredelio za nešto tako banalno kao što je vazduh.
<BR>&nbsp;&nbsp;&nbsp;&nbsp;&nbsp;DEMOKRIT: Da, ali je zato Anaksimen smislio pametan mehanizam kojim je objasnio kako su od te osnovne tvari, preobražajima, nastali razni oblici materije. Koliko saznadoh iz nekih tekstova koje nedavno pročitah, ti si jedan od onih za koje se kaže da su eksperimentatori.
<BR>&nbsp;&nbsp;&nbsp;&nbsp;&nbsp;LEDERMEN: Aha. Imaš neki problem s time?
<BR>&nbsp;&nbsp;&nbsp;&nbsp;&nbsp;DEMOKRIT: Primećujem tvoj sarkazam prema glavnini teorija grčkih. Naslućujem da je to zato što mnoge od tih teorija, iako se uvidom u ovaj svet oko nas mogu braniti, ipak nisu nijednim opitom presudno potvrđene.
<BR>&nbsp;&nbsp;&nbsp;&nbsp;&nbsp;LEDERMEN: Tako je. Eksperimentatori mnogo vole zamisao koju možeš proveriti. Takvim proveravanjem mi, znaš, zarađujemo hleb naš nasušni.
<BR>&nbsp;&nbsp;&nbsp;&nbsp;&nbsp;DEMOKRIT: Onda bi trebalo više da ceniš Anaksimena, jer je on svoja uverenja zasnivao na opažanjima. Teorija njegova je bila da se iz vazduha razni elementi materije izdvajaju kondenzacijom i razređivanjem. Vazduh se može svesti na vlagu, i obratno, vlaga pretvoriti u vazduh. Vrelina i hladnoća preobražavaju vazduh u različite tvari. Da bi pokazao kako je toplota u vezi sa razređivanjem, a hladnoća u vezi sa zgušnjavanjem, Anaksimander je savetovao ljudima da izvedu sledeći opit: kad izduvavaju vazduh kroz usne vrlo blisko primaknute, vazduh izlazi osetno hladniji, a kad polako ispuštaju vazduh kroz široko otvorena usta, dah bude primetno topliji.
<BR>&nbsp;&nbsp;&nbsp;&nbsp;&nbsp;LEDERMEN: Kongres Sjedinjenih Američkih Država bi voleo Anaksimandera. Njegovi opiti su kudikamo jeftiniji od ovih mojih. Osim toga, oni u Kongresu guraju tolike količine vazduha napolje, kroz svoja usta, svejedno da li toplog ili hladnog, da, zaista...
<BR>&nbsp;&nbsp;&nbsp;&nbsp;&nbsp;DEMOKRIT: Dobro, razumeo sam, ali samo želim razagnati tvoj utisak pogrešni da mi antički Grci nikada vršili opite nismo. Glavni problem sa misliocima poput Talesa i Anaksimena beše verovanje njihovo da se tvari mogu preobražavati: voda vazduh da postane, vazduh u oganj da se pretvori. A to ne može. Ovaj čvor koji nas je toliko saplitao ne pokuša niko u našoj ranoj filozofiji da razreši, sve dok ne dođoše dvojica mojih savremenika - Parmenid i Empedokle.
<BR>&nbsp;&nbsp;&nbsp;&nbsp;&nbsp;LEDERMEN: Empedokle je tip koji je zastupao ono: vazduh, zemlja i tako dalje. Zar ne? A za Parmenida me podseti, šta ono beše.
<BR>&nbsp;&nbsp;&nbsp;&nbsp;&nbsp;DEMOKRIT: Za Parmenida se često govorilo da je otac idealizma zato što je veliki deo njegovih zamisli pokupio onaj idiot Platon; a istina glasi da je Parmenid bio materijalista, i to tvrd: što vi kažete, 'hard-kor'. Poprilično je pričao o Biću, ali to njegovo Biće bilo je materijalno. U suštini, Parmenid je verovao da Biće ne može da nestane, niti da postane. Materija ne može samo tako da uskoči u postojanje, niti da samo učini 'Hop!' i nestane. Materija jeste tu gde jeste, a mi je uništiti ne možemo.
<BR>&nbsp;&nbsp;&nbsp;&nbsp;&nbsp;LEDERMEN: Da siđemo nas dvojica časkom do akceleratora, pa da vidiš koliko Parmenid nije bio u pravu. Mi sa materijom radimo svaki dan upravo to. Tras! - i ona više ne postoji. Bum! - i evo je, nastala je.
<BR>&nbsp;&nbsp;&nbsp;&nbsp;&nbsp;DEMOKRIT: Dobro, dobro. Ali to je jedna značajna predstava. Parmenid je obuhvatio zamisao koja je nama Grcima bila veoma draga: zamisao jedinstva, jednosti, celosti. Ono što postoji, postoji. Ono je potpuno, ono je trajno. Slutim da ti i tvoje kolege takođe prigrliste jednost.
<BR>&nbsp;&nbsp;&nbsp;&nbsp;&nbsp;LEDERMEN: Jest, predstava je to trajna i draga. Mi se trudimo naša uverenja da vodimo ka ujedinjenju kad god je moguće. Velika objedinjena teorija, to je jedna od naših današnjih opsesija.
<BR>&nbsp;&nbsp;&nbsp;&nbsp;&nbsp;DEMOKRIT: A to što vi kažete 'Bum!' i nova materija nastane - ja ne bih rekao da je to baš tako, proces čisto voljni, nego, koliko znam, morate u taj proces uneti energiju.
<BR>&nbsp;&nbsp;&nbsp;&nbsp;&nbsp;LEDERMEN: Tačno. Imam ovde račune za struju, povelike, pomoću kojih mogu to dokazati.
<BR>&nbsp;&nbsp;&nbsp;&nbsp;&nbsp;DEMOKRIT: Znači, u nekom smislu reči, Parmenid nije mnogo promašio. Ako uključimo i materiju i energiju u to što on naziva 'Biće', onda je on baš u pravu. Jer to i takvo Biće ne može nastati niti nestati, bar ne u nekom potpunom smislu. Međutim, naša čula pričaju nam drugu priču. Vidimo da neko drvo sagori do zemlje. Vidimo da voda uništi neku vatru. Vidimo da vreli vazduh leta izazove isparavanje vode. Cvetovi se rascvetaju - pa uvenu. Empedokle je video kako možemo zaobići ove prividne protivurečnosti. Saglasio se sa Parmenidom da mora postojati očuvanje materije, da materija ne može nastajati i nestajati kad se kome prohte. Ali se nije složio sa Talesom i Anaksimenom da jedna vrsta materije može biti preobražena u drugu. Onda kako objasniti stalne promene koje oko sebe vidimo? Postoje samo četiri vrste materije, rekao je Empedokle. Njegove slavne četiri - zemlja, vazduh, vatra i voda. To su elementi koji se ne preobražavaju ni u kakve druge tipove materije, nepromenljivi su, to su konačne čestice od kojih su sagrađeni svi konkretni predmeti sveta.
<BR>&nbsp;&nbsp;&nbsp;&nbsp;&nbsp;LEDERMEN: To je već bolje.
<BR>&nbsp;&nbsp;&nbsp;&nbsp;&nbsp;DEMOKRIT: Znao sam da će ti se svideti. Predmeti nastaju tako što se ti elementi mešaju i kombinuju, predmeti nestaju tako što se ti elementi razdvajaju i razilaze. Ali sami elementi - zemlja, vazduh, vatra i voda - niti nastaju, niti nestaju, nego ostaju neizmenjeni. Jasna stvar, ja se ne slažem s njim u pogledu identiteta tih čestica; nisu te četiri koje je on rekao. Ali u načelu, njegova teorija predstavlja jedan značajan intelektualni skok napred. Svet se sastoji od samo nekoliko osnovnih sastojaka, a predmete sazdajemo tako što osnovne sastojke pomešamo; postoji mnogo načina na koji mogu biti pomešani. Empedokle je tvrdio da je kost sagrađena od dva dela zemlje, dva dela vode, i četiri dela vatre. Kako je došao baš do tog, a ne do nekog drugog recepta, ne mogu da se prisetim.
<BR>&nbsp;&nbsp;&nbsp;&nbsp;&nbsp;LEDERMEN: Mi pokušali sa mešavinom voda-vazduh-zemlja-vatra i dobili samo vruće, mehuravo, ključalo blato. Ništa više.
<BR>&nbsp;&nbsp;&nbsp;&nbsp;&nbsp;DEMOKRIT: E, stvarno ovi 'moderni' umeju da srozaju svaku raspravu u... blato.
<BR>&nbsp;&nbsp;&nbsp;&nbsp;&nbsp;LEDERMEN: A sile? Čini se da nikome od vas Grka nije palo na um da morate imati i sile, a ne samo čestice.
<BR>&nbsp;&nbsp;&nbsp;&nbsp;&nbsp;DEMOKRIT: Ja sam se dvoumio, ali Empedokle bi se složio s tobom. Uvideo je da moraš imati i neke sile koje će spojiti čestice elemenata u predmet. Zaključio je da postoje dve sile: ljubav i borba. Ljubav je ona sila koja privlači i spaja, a borba, ili razdor, jeste ona sila koja razdvaja. Možda to nije mnogo naučno, ali zar nemaju naučnici u vašoj epohi jedan sličan sistem verovanja o Vaseljeni? Da se ona sastoji od izvesnog broja čestica i od nekoliko sila koje čine jedan skup? I zar vi njima ne dajete često nazive sasvim neozbiljne?
<BR>&nbsp;&nbsp;&nbsp;&nbsp;&nbsp;LEDERMEN: Mmmm - da, na neki način je tako. Imamo naš takozvani 'standardni model', koji kaže da sve što mi o Vaseljeni znamo može biti objašnjeno međudejstvima dvanaestak čestica i četiri sile.
<BR>&nbsp;&nbsp;&nbsp;&nbsp;&nbsp;DEMOKRIT: Eto, vidiš. Empedoklov pogled na svet zvuči otprilike kao to što si sad rekao, zar ne? Empedokle je tvrdio da se svet može objasniti sa četiri čestice i dve sile. Vi ste dodali još nekoliko, ali sklop ta dva modela prilično je sličan, zar ne?
<BR>&nbsp;&nbsp;&nbsp;&nbsp;&nbsp;LEDERMEN: Dabome, samo mi ne prihvatamo sadržinu njegovog modela: kakva voda, kakva borba...
<BR>&nbsp;&nbsp;&nbsp;&nbsp;&nbsp;DEMOKRIT: Pa, dobro, morate nečim da opravdate šta ste radili dve hiljade godina. Ali, da se razumemo, ni ja ne verujem u Empedoklovu teoriju.
<BR>&nbsp;&nbsp;&nbsp;&nbsp;&nbsp;LEDERMEN: Nego u šta?
<BR>&nbsp;&nbsp;&nbsp;&nbsp;&nbsp;DEMOKRIT: Aha, konačno prelazimo na samu stvar. Rad Parmenidov i Empedoklov pripremio je teren za moj nastup. Verovao sam u atom, naime u a-tom, a to je ono što se preseći ne može. Atom je cigla od koje je Vaseljena izgrađena. Sva materija je sačinjena od atoma, različito raspoređenih. Atom je najmanja stvar u Vaseljeni.
<BR>&nbsp;&nbsp;&nbsp;&nbsp;&nbsp;LEDERMEN: Vi ste u Grčkoj u petom veku pre naše ere imali uređaje potrebne da se pronađu nevidljivi predmeti?
<BR>&nbsp;&nbsp;&nbsp;&nbsp;&nbsp;DEMOKRIT: Ne baš da se 'pronađu'.
<BR>&nbsp;&nbsp;&nbsp;&nbsp;&nbsp;LEDERMEN: Nego?
<BR>&nbsp;&nbsp;&nbsp;&nbsp;&nbsp;DEMOKRIT: Možda je bolje reći 'da se otkriju'. Ja sam otkrio atom, pomoću čistog razuma.
<BR>&nbsp;&nbsp;&nbsp;&nbsp;&nbsp;LEDERMEN: Znači, samo si, naprosto, razmišljao. Nisi se potrudio da izvedeš nijedan opit.
<BR>&nbsp;&nbsp;&nbsp;&nbsp;&nbsp;DEMOKRIT (Širi ruke i pokazuje celo prostranstvo laboratorije): Ima nekih opita koje um ume izvesti bolje nego čak i najveći, najprecizniji uređaj.
<BR>&nbsp;&nbsp;&nbsp;&nbsp;&nbsp;LEDERMEN: Šta te je navelo na zamisao o atomima? Bila je to, ja moram priznati, sjajna hipoteza. Ali je preskočila na nešto što je veoma udaljeno od zamisli tvojih prethodnika. Kako?
<BR>&nbsp;&nbsp;&nbsp;&nbsp;&nbsp;DEMOKRIT: Zbog hleba.
<BR>&nbsp;&nbsp;&nbsp;&nbsp;&nbsp;LEDERMEN: Zbog hleba? Neko te je plaćao da smisliš hipotezu o atomima?
<BR>&nbsp;&nbsp;&nbsp;&nbsp;&nbsp;DEMOKRIT: Ne, nisam u tom smislu mislio 'zbog hleba'. Bilo je to u epohi kad nismo morali da se dovijamo kako da dobijemo budžetsko finansiranje od savezne države. Mislim bukvalno na hleb, namirnicu. Jednog dana, baš kad sam bio duboko zašao u post, neko je ušao u moju radnu sobu donoseći veknu hleba pravo iz peći. Znao sam da je hleb još mnogo pre nego što sam tu veknu video. Pomislih: neka nevidljiva suština hleba doputovala je do mog grčkog nosa pre nego što je doputovao hleb sam. Sačinio sam tad zabelešku o mirisima, a onda porazmislio i o drugim 'putujućim suštinama'. Barica vode postaje sve manja i naposletku se isuši sasvim. Kako? Zašto? Mogu li nevidljive suštine vode iskakati iz barice i širiti se sve do dalekih prostora, kao što postiže moj topli hleb? Mnogo takvih malih stvari se našlo, znaš; čovek gleda, razmišlja, pa i priča. Moj prijatelj Leukip i ja raspravu vodismo danima, mnogo dana, pa i mnogo noći, sve do onih časova kad Sunce izlazi, a naše žene dolaze sa motkama u rukama. Na kraju smo zaključili ovo: ako bi svaka tvar bila sastavljena od svojih atoma, koji su nevidljivi zato što su premaleni da ih naše ljudske oči vide, onda bi to značilo da ima premnogo raznih tipova atoma: atomi vode, atomi gvožđa, atomi cvetnih latica, atomi pčelinje prednje noge... Sistem toliko ružan, da je zaista negrčki.
<BR>&nbsp;&nbsp;&nbsp;&nbsp;&nbsp;Onda smo se dosetili nečeg drugog. Treba imati samo nekoliko različitih 'stilova' atoma, recimo glatke atome, rapave, okrugle, uglaste, i imati jedan mali, dobro odabran broj oblika atoma, ali, zato, imati beskonačnu zalihu svake od tih vrsta. Staviti ih sve u prazan prostor. (Čoveče, trebalo je da vidiš koliko smo piva popili da bismo shvatili prazan prostor! Kako vi definišete 'baš ništa'?) Pustiti te atome da se nasumično vrzmaju po prostoru. Ako se oni pokreću neprestano, ponekad sudaraju, ponekad zalepe jedni za druge ili grupišu, dobićemo jednu skupinu atoma koja je vino, drugu koja je čaša iz koje ćemo vino piti, i tako isto za sve ostalo: feta sir, masline i baklavu.
<BR>&nbsp;&nbsp;&nbsp;&nbsp;&nbsp;LEDERMEN: Zar nije Aristotel tvrdio da bi takvi atomi morali, zbog svoje prirode, padati?
<BR>&nbsp;&nbsp;&nbsp;&nbsp;&nbsp;DEMOKRIT: To je njegov problem. Jesi li ikad posmatrao trunčice prašine kako plešu u zraku Sunca koji se probio u zamračenu sobu? Trunčice se pokreću u svakom i u bilo kom pravcu, baš kao atomi.
<BR>&nbsp;&nbsp;&nbsp;&nbsp;&nbsp;LEDERMEN: A kako ste se dosetili da atomi budu nedeljivi?
<BR>&nbsp;&nbsp;&nbsp;&nbsp;&nbsp;DEMOKRIT: To se odigralo u umu. Zamisli nož od bronze, dobro uglačan. Zatražimo od našeg sluge da ga glača ceo bogovetni dan, sve dok oštrica ne bude tako oštra da može preseći vlat trave uzdužno, i to polazeći sa vrha kad mi vlat držimo za donji kraj. Konačno zadovoljan, ja stupam u dejstvo. Uzimam komad sira...
<BR>&nbsp;&nbsp;&nbsp;&nbsp;&nbsp;LEDERMEN: Fete?
<BR>&nbsp;&nbsp;&nbsp;&nbsp;&nbsp;DEMOKRIT: Naravno. Presečem ga tim nožem napola. Onda opet i opet i opet, dok ne dobijem trunčicu sira tako malenu da je ne mogu ni držati. Sad zamislim da sam se smanjio, i to mnogo. U tom slučaju bi ova trunčica meni izgledala velika, mogao bih je držati, a kad bi moj nož bio još bolje naoštren, mogao bih je i seći. Sad još jednom zamišljam da sam se smanjio, da sam postao malen kao bubuljica na nosu nekog mrava. Nastavljam da prepolovljavam tu trunku sira. Ako dovoljno puta ponavljam ovaj proces, znaš li koji će ishod biti?
<BR>&nbsp;&nbsp;&nbsp;&nbsp;&nbsp;LEDERMEN: Naravno, otpisaćemo fetu kao štetu.
<BR>&nbsp;&nbsp;&nbsp;&nbsp;&nbsp;DEMOKRIT (Zastenje) Ufff. Čak i Nasmejanom Filozofu smetaju tako loše igre reči. Ako mogu nastaviti... Najposle ću naići na parčence tako tvrdo da nikada neće moći da bude presečeno, pa čak i kad bismo imali dovoljno slugu da nam sto godina oštre nož. Verujem da je samo po sebi jasno da najmanji predmet ne može biti presečen zato što je nezamislivo da bi se materija mogla usitnjavati bezgranično, kao što to tvrde neki takozvani učeni filozofi. Stigao sam, dakle, do konačnog nerasecivog predmeta, do a-tomosa.
<BR>&nbsp;&nbsp;&nbsp;&nbsp;&nbsp;LEDERMEN: Ti si došao na tu zamisao u Grčkoj u petom veku pre Hrista?
<BR>&nbsp;&nbsp;&nbsp;&nbsp;&nbsp;DEMOKRIT: Da, a zašto ne bih? Da li su tvoje zamisli danas toliko različite od ove?
<BR>&nbsp;&nbsp;&nbsp;&nbsp;&nbsp;LEDERMEN: Pa, zapravo, manje-više su iste, nego ja mrzim činjenicu da si ti to objavio prvi.
<BR>&nbsp;&nbsp;&nbsp;&nbsp;&nbsp;DEMOKRIT: Međutim, ono za šta vi naučnici kažete da je atom, to nije ono na šta sam ja mislio.
<BR>&nbsp;&nbsp;&nbsp;&nbsp;&nbsp;LEDERMEN: Ma, dobro, to je zabuna koja je nastala krivicom nekih hemičara u devetnaestom veku. Naravno da niko danas ne smatra da su oni atomi na periodnoj tablici elemenata - atom vodonika, atom kiseonika, ugljenika i tako dalje - nedeljivi objekti. Ti momci su se malo zaleteli. Mislili su da su pronašli tvoje atome. A do konačnog sira imalo je još da se maše nožem - i-ha-ha.
<BR>&nbsp;&nbsp;&nbsp;&nbsp;&nbsp;DEMOKRIT: Vi ste danas to konačno parče pronašli?
<BR>&nbsp;&nbsp;&nbsp;&nbsp;&nbsp;LEDERMEN: Pronašli smo njih, parčiće. Nije samo jedno.
<BR>&nbsp;&nbsp;&nbsp;&nbsp;&nbsp;DEMOKRIT: Naravno, naravno. Leukip i ja verovali smo da ima mnogo atoma.
<BR>&nbsp;&nbsp;&nbsp;&nbsp;&nbsp;LEDERMEN: Mislio sam da Leukip nije stvarno postojao.
<BR>&nbsp;&nbsp;&nbsp;&nbsp;&nbsp;DEMOKRIT: Reci ti to gospođi Leukip. Dobro, znam da neki naučnici misle da je on bio izmišljena ličnost. Ali bio je stvaran isto kao ovaj vaš 'mekintoš' ovde (lupa šakom po kompjuteru), mada ja ne znam baš šta vam je ovo i za šta. Leukip je bio iz gradića Mileta, isto kao i Tales i ostali. On i ja smo zajedno razrađivali našu atomsku teoriju, pa je danas teško prisetiti se tačno ko je šta predložio. Neki ljudi govore, samo zato što je Leukip bio nekoliko godina stariji od mene, da mi je bio učitelj.
<BR>&nbsp;&nbsp;&nbsp;&nbsp;&nbsp;LEDERMEN: Ali svakako si ti bio taj koji je insistirao na tome da ima mnogo atoma.
<BR>&nbsp;&nbsp;&nbsp;&nbsp;&nbsp;DEMOKRIT: Da, to pamtim. Postoji beskrajan broj nedeljivih jedinica. One se razlikuju, dakle atomi se razlikuju, po veličini i obliku, ali, osim toga, nemaju nikakve stvarne odlike osim svoje stamenosti, neprobojne čvrstine.
<BR>&nbsp;&nbsp;&nbsp;&nbsp;&nbsp;LEDERMEN: Oblik imaju, ali nikakvu drugu strukturu nemaju.
<BR>&nbsp;&nbsp;&nbsp;&nbsp;&nbsp;DEMOKRIT: Da, to je dobar način da se to iskaže.
<BR>&nbsp;&nbsp;&nbsp;&nbsp;&nbsp;LEDERMEN: A kako ste vi u tom, hajde da kažem, vašem standardnom modelu, povezali osobine atoma sa tvari od koje su sazdani?
<BR>&nbsp;&nbsp;&nbsp;&nbsp;&nbsp;DEMOKRIT: Nije bilo baš toliko konkretno. Računali smo da bi trebalo, na primer, da slatke stvari budu od nekih glatkih atoma, a gorke od oštrih. Ovo poslednje znamo zato što gorke stvari povređuju jezik. Tečnosti su od okruglih atoma, dok, međutim, atomi metala imaju male brave kojima se zaključavaju jedni za druge, pa su zato tako tvrdi. Vatra je sačinjena od sitnih loptastih atoma; čovekova duša, isto tako. Po teorijama Parmenida i Empedokla, ništa ne može stvarno biti ni rođeno, ni uništeno. Predmeti koje vidimo oko sebe menjaju se neprestano, ali to je zato što se atomi u njima sastaju i rastaju.
<BR>&nbsp;&nbsp;&nbsp;&nbsp;&nbsp;LEDERMEN: Kako se događa to rastajanje i sastajanje?
<BR>&nbsp;&nbsp;&nbsp;&nbsp;&nbsp;DEMOKRIT: Atomi su u stalnom kretanju. Ponekad se uklope u neku kombinaciju, ako se zadesi da imaju oblike koji se uklopiti mogu. To, onda, stvara veće oblike, koje mi možemo videti: drveće, vodu, punjene paprike. To neprestano kretanje može takođe dovesti do razilaženja atoma, a tad vidimo 'promenu materije' oko sebe.
<BR>&nbsp;&nbsp;&nbsp;&nbsp;&nbsp;LEDERMEN: Međutim, ako govorimo iz ugla samih atoma, ne stvara se nikakva nova materija, niti se ikad uništava?
<BR>&nbsp;&nbsp;&nbsp;&nbsp;&nbsp;DEMOKRIT: Tako je. Stvaranja i uništavanja su samo prividna.
<BR>&nbsp;&nbsp;&nbsp;&nbsp;&nbsp;LEDERMEN: Ako je sva tvar sačinjena samo od tih atoma koji, u suštini, i nemaju nikakve odlike, zašto su predmeti toliko različiti? Zašto su, na primer, stene tvrde, a ovce meke?
<BR>&nbsp;&nbsp;&nbsp;&nbsp;&nbsp;DEMOKRIT: To je lako pitanje. Tvrde stvari imaju u sebi manje praznog prostora. Njihovi atomi su zbijenije upakovani. Mekane stvari sadrže u sebi više prostora.
<BR>&nbsp;&nbsp;&nbsp;&nbsp;&nbsp;LEDERMEN Znači, vi Grci ste prihvatali predstavu o prostoru. Praznini.
<BR>&nbsp;&nbsp;&nbsp;&nbsp;&nbsp;DEMOKRIT: Dabome. Moj ortak Leukip i ja izmislili smo atom. Onda smo ga morali staviti negde, u nešto. Leukip se sav spetljao, a i napio, pokušavajući da odredi prazan prostor u koji bismo mogli staviti atome. Ako je taj prostor prazan, ako je ništa, kako definisati ništa? Parmenid je neoborivo čvrsto dokazao da prazan prostor ne može postojati. Mi smo konačno zaključili da Parmenidov neoborivi dokaz ne postoji. (Smeje se tiho.) Strava problem. Popismo onoliko recine zbog njega. U vreme kad se verovalo u ono vazduh-zemlja-vatra-voda, smatralo se, takođe, da peta suština jeste prazan prostor, ništavilo. Bilo nam je ono peta esencija, ili, kao što biste vi rekli, kvintesencija Vaseljene. Problemčina. A vi moderni prihvatate prazninu sasvim lako - i ne trepnete?
<BR>&nbsp;&nbsp;&nbsp;&nbsp;&nbsp;LEDERMEN Pa, moramo. Ništa ne bi moglo dejstvovati bez, hm, ničega. Ali čak i danas, to 'ništa' je teška i složena predstava. Međutim, kao što i sam kažeš, naše 'ništa', to jest vakuum, stalno se puni novim teorijskim zamislima: eterom, zračenjem, morem negativne energije, Higsom. Kao kad ukućani bacaju razne nepotrebne stvari na tavan svoje kuće. Ja naprosto ne znam šta bismo radili bez takvog praznog prostora.
<BR>&nbsp;&nbsp;&nbsp;&nbsp;&nbsp;DEMOKRIT: A možeš tek zamisliti kako je teško bilo 420. godine pre rođenja Isusa Hrista objasniti prazninu. Parmenid je poricao da je ona stvarna. Leukip je prvi rekao da, bez praznine, ni kretnje ne bi moglo biti, i da prema tome praznina mora postojati. Međutim, Empedokle je spremio jedan lukav odgovor na to i uspeo mnoge ljude neko vreme zavarati njime. Rekao je da je ipak moguće kretanje i bez praznog prostora, jer kako bi se inače ribe kretale kroz okean. Kad riba pliva, glavom raseca vodu, i ta voda se sklanja levo i desno, a onda trenutno popunjava prostor koji preostane posle prolaska ribe, dakle sastavlja se, odmah iza ribljeg repa, opet u jednu neprekinutu masu vode. Riba i voda su stalno u dodiru, i tu ničeg praznog nema. Dakle, onda bi trebalo da zaboravimo reči 'prazan prostor'.
<BR>&nbsp;&nbsp;&nbsp;&nbsp;&nbsp;LEDERMEN: I ljudi su prihvatali taj argument?
<BR>&nbsp;&nbsp;&nbsp;&nbsp;&nbsp;DEMOKRIT: Empedokle je bio pametan čovek. I ranije je uspevao da opovrgne argumente onih koji su tvrdili da postoji praznina. A tvrdili su pitagorejci, na primer - Empedoklovi savremenici - zato što su smatrali da je sasvim očigledno da praznina mora postojati, jer šta bi inače razdvajalo jedinice.
<BR>&nbsp;&nbsp;&nbsp;&nbsp;&nbsp;LEDERMEN: Behu li to oni filozofi koji su odbijali da jedu pasulj?
<BR>&nbsp;&nbsp;&nbsp;&nbsp;&nbsp;DEMOKRIT: Da, a to ni u jednoj epohi nije sasvim loša zamisao. Imali su oni i neka druga trivijalna verovanja - na primer, da ne treba sedeti na košari punoj žita, i da, kad sebi potkratiš nokte, ne treba da stojiš na odsečenim delovima koji su pali na pod. Međutim, ti isti pitagorejci su postigli, kao što ti dobro znaš, neke zanimljive stvari u aritmetici i geometriji. Ali u ovoj raspravi oko praznine, Empedokle ih je zaista nadmudrio zato što su oni rekli da je praznina ispunjena vazduhom. Empedokle je naprosto pokazao da je vazduh materijalan, i samim tim njihovi argumenti su pali.
<BR>&nbsp;&nbsp;&nbsp;&nbsp;&nbsp;LEDERMEN: A kako se onda dogodilo da ti prihvatiš prazninu? Poštovao si Empedoklova gledišta, zar ne?
<BR>&nbsp;&nbsp;&nbsp;&nbsp;&nbsp;DEMOKRIT: Vaistinu jesam, i ta njegova poenta dugo me je poražavala. Nikako mi praznina ne 'leži' dobro. Kako da opišem ništavilo? Ako je stvarno ništa, kako je moguće da postoji? Moje šake dodiruju ovaj tvoj radni sto. Dok se kreću ka njemu, moj dlan oseća blagi protok vazduha kojim je ispunjena praznina između mene i površine stola. Pa ipak, taj vazduh ne može biti praznina sama; Empedokle je to sasvim dovoljno dokazao. Kako mogu zamisliti moje atome, ako ne mogu osetiti tu prazninu kroz koju se oni moraju kretati? Pa ipak, ako želim nekako objasniti svet sačinjen od atoma, moram prvo odrediti nešto što izgleda nemoguće odrediti zato što nema nijednu osobinu.
<BR>&nbsp;&nbsp;&nbsp;&nbsp;&nbsp;LEDERMEN: I šta si učinio?
<BR>&nbsp;&nbsp;&nbsp;&nbsp;&nbsp;DEMOKRIT: (Smeje se) Odlučio da se ne brinem. Problemi bazni razni su prazni.
<BR>&nbsp;&nbsp;&nbsp;&nbsp;&nbsp;LEDERMEN: A-joooj...
<BR>&nbsp;&nbsp;&nbsp;&nbsp;&nbsp;DEMOKRIT: <FONT FACE=Symbol>Pardon.</FONT> (Pardon.) Ne, ozbiljno, taj problem sam rešio nožem.
<BR>&nbsp;&nbsp;&nbsp;&nbsp;&nbsp;LEDERMEN: Onim tvojim zamišljenim koji seče sir na atome?
<BR>&nbsp;&nbsp;&nbsp;&nbsp;&nbsp;DEMOKRIT: Ne, pravim nožem, koji seče, recimo, jabuku, pravu. Sečivo mora naći prazan prostor u koji će prodirati. Dakle, prazan prostor postoji. Ali to nije bilo presudno; već je presudno bilo to što ja sebi tada rekoh, a i danas tako verujem, da čovek ne sme dozvoliti da ga neka logička prepreka zaustavi zauvek. Idemo dalje; nastavljamo kao da ništavilo može biti prihvaćeno. Ovo je važan korak, ako mislimo dalje da tragamo za objašnjenjem kako sve dejstvuje. Krećemo se po samoj ivici logike; moramo, dakle, biti pripravni da ponekad i padnemo. Pretpostavljam da bi vas, moderne eksperimentatore, šokirao ovaj stav. Da biste iole odmicali napred, morate usput svaku pojedinu tačku do koje stignete da dokažete, temeljito, pa tek onda da krenete dalje.
<BR>&nbsp;&nbsp;&nbsp;&nbsp;&nbsp;LEDERMEN: Naprotiv. Tvoj pristup je vrlo moderan. Mi radimo isto tako. Oslanjamo se na svakojake pretpostavke; moramo, inače nikad ništa ne bismo postigli. Ponekad čak obraćamo pažnju na ono što teoretičari pričaju. Dešavalo se da pojedine zagonetke naprosto zaobiđemo i prepustimo da ih rešavaju neki budući fizičari.
<BR>&nbsp;&nbsp;&nbsp;&nbsp;&nbsp;DEMOKRIT: Počinješ govoriti prilično shvatljivo.
<BR>&nbsp;&nbsp;&nbsp;&nbsp;&nbsp;LEDERMEN: Dobro, da zaključimo, tvoja Vaseljena je sasvim jednostavna.
<BR>&nbsp;&nbsp;&nbsp;&nbsp;&nbsp;DEMOKRIT: Ništa ne postoji osim atoma i praznog prostora; sve ostalo su samo mnjenja.
<BR>&nbsp;&nbsp;&nbsp;&nbsp;&nbsp;LEDERMEN: Ako si sve shvatio, šta ćeš onda ovde, na samom repu dvadesetog veka?
<BR>&nbsp;&nbsp;&nbsp;&nbsp;&nbsp;DEMOKRIT: Kao što pomenuh, ja preskačem kroz vreme, sve dalje u budućnost, da vidim kada će i da li će se mnjenja i shvatanja ljudskog roda konačno podudariti sa stvarnošću. Znam da su moji zemljaci odbacili a-tom, konačnu česticu. Čujem da ljudi godine 1993. ne samo što prihvataju postojanje a-toma nego i misle da su ga pronašli.
<BR>&nbsp;&nbsp;&nbsp;&nbsp;&nbsp;LEDERMEN: Da i ne. Mi verujemo da konačna čestica postoji, ali ne baš sasvim u onom smislu u kome si to ti rekao.
<BR>&nbsp;&nbsp;&nbsp;&nbsp;&nbsp;DEMOKRIT: Kako to?
<BR>&nbsp;&nbsp;&nbsp;&nbsp;&nbsp;LEDERMEN: Kao prvo, ti veruješ da je a-tom osnovna cigla od koje se zida sve u Vaseljeni, ali ipak i veruješ da postoji mnogo vrsta a-toma, da su a-tomi tečnosti okrugli, a-tomi metala snabdeveni 'bravama', a-tomi šećera i drugih slatkih stvari glatki, dok oštri daju limun i druge kisele stvari i tako dalje.
<BR>&nbsp;&nbsp;&nbsp;&nbsp;&nbsp;DEMOKRIT: Poenta je tvoja?
<BR>&nbsp;&nbsp;&nbsp;&nbsp;&nbsp;LEDERMEN: To ti je suviše složeno. Naš a-tom je mnogo jednostavniji. U tvom modelu postojala bi prevelika raznovrsnost a-toma. Maltene po jedna vrsta za svaki tip tvari. A mi se nadamo da ćemo naći samo jedan jedini tip. To će biti naš a-tom.
<BR>&nbsp;&nbsp;&nbsp;&nbsp;&nbsp;DEMOKRIT: Divim se vašem traganju za jednostavnošću, ali kako bi mogao takav model uspevati? Kako iz tog jedinog tipa a-toma dobiti raznovrsnost, i šta je, uopšte, on?
<BR>&nbsp;&nbsp;&nbsp;&nbsp;&nbsp;LEDERMEN: U ovoj etapi našeg rada, izborili smo se da imamo vrlo mali broj a-toma. Delimo ih na dve vrste, 'kvarkove' i 'leptone'. Imamo šest komada u jednoj i šest komada u drugoj vrsti.
<BR>&nbsp;&nbsp;&nbsp;&nbsp;&nbsp;DEMOKRIT: U kom smislu tih dvanaest čestica liče na moj a-tom?
<BR>&nbsp;&nbsp;&nbsp;&nbsp;&nbsp;LEDERMEN: Nedeljive su, postojane, nemaju nikakvu unutrašnju strukturu, nevidljive su i... malene.
<BR>&nbsp;&nbsp;&nbsp;&nbsp;&nbsp;DEMOKRIT: Koliko malene?
<BR>&nbsp;&nbsp;&nbsp;&nbsp;&nbsp;LEDERMEN: Mi mislimo da je kvark kao tačka. To bi značilo da nema nijednu dimenziju, pa samim tim ni oblik. Po tome se, dabome, razlikuje od tvog a-toma.
<BR>&nbsp;&nbsp;&nbsp;&nbsp;&nbsp;DEMOKRIT: Nema razmere? A ipak postoji i 'čvrst' je? To znači zbijen, bez šupljina?
<BR>&nbsp;&nbsp;&nbsp;&nbsp;&nbsp;LEDERMEN: Mi verujemo da je kvark matematička tačka, a ako je tako, onda pitanje čvrstine postaje maglovito i nevažno. Prividna postojanost materije zavisi od pojedinosti u povezivanju kvarkova između sebe i sa leptonima.
<BR>&nbsp;&nbsp;&nbsp;&nbsp;&nbsp;DEMOKRIT: Teško je o tome misliti. Ali daj mi vremena. Razumem vaš teorijski problem ovde. Mislim da mogu prihvatiti taj kvark, tu tvar koja je, kažeš, bez razmera. Međutim, kako onda ti objašnjavaš ovu raznovrsnost sveta oko nas - drveće, guske i 'mekintoše' - zasnovanu na samo dvanaest čestica?
<BR>&nbsp;&nbsp;&nbsp;&nbsp;&nbsp;LEDERMEN: Kvarkovi i leptoni se kombinuju. Na taj način biva sagrađeno sve u Vaseljeni. Imamo šest različitih kvarkova i šest različitih leptona. A sa samo dva kvarka i jednim leptonom možemo milijarde raznih predmeta izgraditi. Neko vreme smo i verovali da postoje samo dva kvarka i jedan lepton, i ništa više. Priroda, međutim, želi više.
<BR>&nbsp;&nbsp;&nbsp;&nbsp;&nbsp;DEMOKRIT: Slažem se da je mnogo jednostavniji model sa dvanaest nego moj model sa mnogobrojnim vrstama a-toma. Ali i dvanaest je poprilično veliki broj.
<BR>&nbsp;&nbsp;&nbsp;&nbsp;&nbsp;LEDERMEN: Tih šest kvarkova možda su samo šest vidova ispoljavanja iste stvari. Mi kažemo da kvark ima šest 'ukusa' kao da je hrana. Ovo nam dozvoljava da ih kombinujemo svakojako i dobijamo svakojake vrste materije. Ali ne treba nam drugi ukus kvarka za svaki novi predmet u Vaseljeni, za vatru, za kiseonik, za olovo... kao što u tvom modelu mora biti.
<BR>&nbsp;&nbsp;&nbsp;&nbsp;&nbsp;DEMOKRIT: Kako vam se kombinuju ti vaši kvarkovi?
<BR>&nbsp;&nbsp;&nbsp;&nbsp;&nbsp;LEDERMEN: Postoji između njih jaka sila, jedna mnogo neobična vrsta sile, koja se ponaša sasvim drugačije od električne sile, koja je takođe uključena u stvar.
<BR>&nbsp;&nbsp;&nbsp;&nbsp;&nbsp;DEMOKRIT: Znam, znam ja taj vaš posao sa elektricitetom. Popričao sam sa onim drugarom Faradejom o tome, u devetnaestom veku.
<BR>&nbsp;&nbsp;&nbsp;&nbsp;&nbsp;LEDERMEN: Blistav naučnik.
<BR>&nbsp;&nbsp;&nbsp;&nbsp;&nbsp;DEMOKRIT: Možda, ali matematika mu je bila ispod svake kritike. Nikad taj ne bi postigao uspeh u Egiptu, gde sam ja učio. Nego, skrenuo sam s teme. Jaka sila, veliš ti. Misliš na gravitacionu silu o kojoj sam ponešto čuo?
<BR>&nbsp;&nbsp;&nbsp;&nbsp;&nbsp;LEDERMEN: Sila teže je suviše slaba za ovo. Kvarkove na okupu drže, zapravo, čestice koje mi nazivamo gluoni.
<BR>&nbsp;&nbsp;&nbsp;&nbsp;&nbsp;DEMOKRIT: Aha, da-da, gluoni. Znači, sad pominješ jednu potpuno novu vrstu čestice. Pa zar ne reče maločas da se materija sastoji od kvarkova.
<BR>&nbsp;&nbsp;&nbsp;&nbsp;&nbsp;LEDERMEN: Svakako se od kvarkova sastoji. Samo nemoj i sile zaboraviti. A postoje i čestice koje mi nazivamo 'gejdž bozoni' ili 'baždarski bozoni'. Oni imaju jedan zadatak. Njihov posao je da prenesu informaciju o sili od čestice A na česticu B i nazad na česticu A. Kako bi, inače, B znalo da je izloženo dejstvu neke sile koja stiže sa A?
<BR>&nbsp;&nbsp;&nbsp;&nbsp;&nbsp;DEMOKRIT: Aha! Eureka! Veoma grčka zamisao! Talesa bi ovo oduševilo.
<BR>&nbsp;&nbsp;&nbsp;&nbsp;&nbsp;LEDERMEN: Gejdž bozoni, a zovemo ih mi, znaš, i prenosioci sile, odnosno zovemo ih i posrednici sile... eh, ovaj, vidi... Baždarski bozoni imaju određene odlike - masu, spin i naboj - koje, zapravo, određuju ponašanje te sile. Tako, na primer, fotoni, koji prenose elektromagnetnu silu, imaju nultu masu, što im omogućava da putuju veoma brzo. Ovo nam pokazuje da ta sila ima veoma dug dohvat. Jaka sila, koju prenose gluoni nulte mase, takođe ima dohvat sve do beskonačnosti, ali je toliko jaka da kvarkovi nikada ne mogu mnogo da se udalje jedan od drugog. Teške W i Z čestice, koje prenose nešto što mi nazivamo 'slaba sila', imaju kratak doseg delovanja. Te čestice deluju samo na vrlo malim, malecnim odstojanjima. Imamo mi i jednu česticu za gravitaciju, i nazvasmo je 'graviton', ali još nikad nijednu nismo videli niti teoriju za nju sačinili.
<BR>&nbsp;&nbsp;&nbsp;&nbsp;&nbsp;DEMOKRIT: I tebi je to 'jednostavnije' nego moj model?
<BR>&nbsp;&nbsp;&nbsp;&nbsp;&nbsp;LEDERMEN: A kako ste vi, atomisti, objašnjavali postojanje različitih sila?
<BR>&nbsp;&nbsp;&nbsp;&nbsp;&nbsp;DEMOKRIT: Nismo ni objašnjavali. Leukip i ja smo znali da atomi moraju biti u neprestanom pokretu i naprosto smo to tako prihvatali. Nismo naveli nijedan razlog zašto je svet u doba svog postanka stekao tu odliku da se u njemu sve stalno kreće, osim možda u miletovskom smislu - naime, smatrali smo da je uzrok svem tom kretanju ugrađen u same atome, deo njihovih nerazdvojnih svojstava. Svet jeste ono što jeste, a čovek mora prihvatiti izvesne osnovne osobine sveta. Kako biste se mogli ne složiti sa ovim gledištem vi, koji imate teorije o četiri različite sile?
<BR>&nbsp;&nbsp;&nbsp;&nbsp;&nbsp;LEDERMEN: Ne bismo se mogli, baš, ne složiti. Međutim, znači li to da su atomisti čvrsto verovali u sudbinu ili u dejstvo puke slučajnosti?
<BR>&nbsp;&nbsp;&nbsp;&nbsp;&nbsp;DEMOKRIT: Sve što u Vaseljeni postoji plod je slučaja i nužnosti.
<BR>&nbsp;&nbsp;&nbsp;&nbsp;&nbsp;LEDERMEN: Slučaj i nužnost - dve suprotne predstave.
<BR>&nbsp;&nbsp;&nbsp;&nbsp;&nbsp;DEMOKRIT: Pa ipak, priroda se povinuje i jednoj i drugoj. Istina je da iz semenke maka uvek izraste mak, ne čičak. Ali koliki broj semenki maka će nastati, to u znatnoj meri može zavisiti od slučaja u sudarima atoma.
<BR>&nbsp;&nbsp;&nbsp;&nbsp;&nbsp;LEDERMEN: Ti, dakle, kažeš da nam priroda, kao neki kockar, dodeli karte na osnovu slučaja; a posle, kad su karte već slučajno podeljene, sve se nastavlja dalje odvijati po - nužnosti.
<BR>&nbsp;&nbsp;&nbsp;&nbsp;&nbsp;DEMOKRIT: Vulgarno poređenje, ali, da, tako svet dejstvuje. Tebi je to tako strano?
<BR>&nbsp;&nbsp;&nbsp;&nbsp;&nbsp;LEDERMEN: Nije. Ovo što si upravo opisao slično je jednom od osnovnih verovanja moderne fizike, a ono se naziva 'kvantna teorija'.
<BR>&nbsp;&nbsp;&nbsp;&nbsp;&nbsp;DEMOKRIT: Da, da, ti vaši reformatori oko hiljadu devet stotina dvadesete i tridesete. Nisam se dugo zadržavao u tim decenijama. Toliko su se borili protiv tog drugara Ajnštajna - a ja nisam video mnogo smisla u tome.
<BR>&nbsp;&nbsp;&nbsp;&nbsp;&nbsp;LEDERMEN: Nisi uživao u onim predivnim raspravama među kvantistima, a to su bili Nils Bor (Niels Bohr), Verner Hajzenberg, Maks Born (Max Born), ta družina - a sa suprotne strane fizičari kao Ervin Šredinger (Erwin Schr&ouml;dinger) i Albert Ajnštajn koji su osporavali zamisao da slučaj upravlja događajima u prirodi?
<BR>&nbsp;&nbsp;&nbsp;&nbsp;&nbsp;DEMOKRIT: Nemoj me pogrešno shvatiti. Sve su to bili sjajni ljudi. Ali njihovi argumenti uvek su se završavali pozivanjem na Boga ili Boginju i na navodne Božije razloge.
<BR>&nbsp;&nbsp;&nbsp;&nbsp;&nbsp;LEDERMEN: Ajnštajn se izjasnio ovako: da on ne može prihvatiti tvrdnju da se Bog kocka sa Vaseljenom.
<BR>&nbsp;&nbsp;&nbsp;&nbsp;&nbsp;DEMOKRIT: Da, kad god nemaju šta da kažu u nekoj raspravi, oni bace jaku kartu. Keca iz rukava. Boga. E, da znaš, dosta sam se toga naslušao u antičkoj Grčkoj. Čak i moj branitelj Aristotel strašno me je grdio što verujem u slučaj i što smatram da je kretanje naprosto 'dato'.
<BR>&nbsp;&nbsp;&nbsp;&nbsp;&nbsp;LEDERMEN: Kako ti se svidela kvantna teorija?
<BR>&nbsp;&nbsp;&nbsp;&nbsp;&nbsp;DEMOKRIT: Mislim da mi se veoma dopala. Valjda. Posle sam popričao sa Ričardom Fajnmenom, koji mi je priznao da je ni on nije nikad shvatio. Od prvog trenutka su mi u njoj zasmetale one... Čekaj malo! Promenio si temu. Da se mi vratimo na 'jednostavne' čestice o kojima si se onoliko bio raspričao. Objašnjavao si da se kvarkovi zalepe jedan za drugi i onda daju... šta?
<BR>&nbsp;&nbsp;&nbsp;&nbsp;&nbsp;LEDERMEN: Kvarkovi su cigle od kojih je sazdana jedna velika klasa predmeta koje mi nazivamo 'hadroni'. To je reč uzeta iz grčkog jezika i znač 'teški'.
<BR>&nbsp;&nbsp;&nbsp;&nbsp;&nbsp;DEMOKRIT: Ma hajde!
<BR>&nbsp;&nbsp;&nbsp;&nbsp;&nbsp;LEDERMEN: Pa, bar toliko smo mogli učiniti. Najslavniji predmet sagrađen od kvarkova jeste proton. Treba imati tri kvarka ako se želi napraviti jedan proton. Uistinu, treba imati tri kvarka i za pravljenje mnogih drugih čestica koje su protonu rodbina, ali pošto postoji šest vrsta kvarkova, ima veoma mnogo mogućih kombinacija u kojima će se pojaviti tri. Ima dvesta šesnaest mogućih kombinacija, čini se meni. Većinu tih hadrona mi smo doista i otkrili i dali smo im nazive koji počinju grčkim slovima, kao što su lambda (<FONT FACE=Symbol>L</FONT>), sigma (<FONT FACE=Symbol>S</FONT>) i tako dalje.
<BR>&nbsp;&nbsp;&nbsp;&nbsp;&nbsp;DEMOKRIT: Proton je, znači, jedan od tih 216 hadrona?
<BR>&nbsp;&nbsp;&nbsp;&nbsp;&nbsp;LEDERMEN: Jeste. I ujedno je najpopularnija čestica u našoj sadašnjoj Vaseljeni. Mož' zalepiš tri kvarka - i eto ti jedan proton; ili jedan neutron. Samo dodaš na tu stranu i jedan elektron - a elektron pripada onoj drugoj klasi čestica, zvanoj 'leptoni' - i gle, već si dobio jedan atom, i to vodonika. Uzmi osam protona i osam neutrona, a i elektrona isto osam, i sagradio si atom kiseonika. Neutroni i protoni se zgure u jednu grupicu za koju mi kažemo da je jezgro. Dovedi dva atoma vodonika i jedan atom kiseonika da se udruže, i dobio si vodu. Uzmi malo više vode, ugljenika, azota i još koječega i dobićeš, ranije ili kasnije, komarce, konje i Grke.
<BR>&nbsp;&nbsp;&nbsp;&nbsp;&nbsp;DEMOKRIT: A sve počinje od kvarkova.
<BR>&nbsp;&nbsp;&nbsp;&nbsp;&nbsp;LEDERMEN: Aha.
<BR>&nbsp;&nbsp;&nbsp;&nbsp;&nbsp;DEMOKRIT: I ništa drugo ti nije potrebno.
<BR>&nbsp;&nbsp;&nbsp;&nbsp;&nbsp;LEDERMEN: Pa, sad. Ne baš. Treba ti nešto da drži deliće atoma da se ne raziđu kud koji, a zatim i da drži atome da ne pobegnu iz svojih skupina, molekula.
<BR>&nbsp;&nbsp;&nbsp;&nbsp;&nbsp;DEMOKRIT: Opet gluoni.
<BR>&nbsp;&nbsp;&nbsp;&nbsp;&nbsp;LEDERMEN: Ne-ne-ne, gluoni samo lepe kvark za kvark.
<BR>&nbsp;&nbsp;&nbsp;&nbsp;&nbsp;DEMOKRIT: <FONT FACE=Symbol>Oh, ne!</FONT> (Oh, ne!)
<BR>&nbsp;&nbsp;&nbsp;&nbsp;&nbsp;LEDERMEN: Tu ulaze Faradej i drugi električari, kao Čak Kulon (Chuck Coulomb). Proučavali su električne sile koje zadržavaju elektrone u blizini jezgra. Atomi privlače jedni druge složenim plesom elektrona i jezgara.
<BR>&nbsp;&nbsp;&nbsp;&nbsp;&nbsp;DEMOKRIT: Ti elektroni takođe nose elektricitet, je l' tako?
<BR>&nbsp;&nbsp;&nbsp;&nbsp;&nbsp;LEDERMEN: Elektricitet je jedna od glavnih vrsta robe u njihovim vrećama.
<BR>&nbsp;&nbsp;&nbsp;&nbsp;&nbsp;DEMOKRIT: Znači, i elektroni su gejdž bozoni, kao što su to i fotoni, W čestice i Z čestice.
<BR>&nbsp;&nbsp;&nbsp;&nbsp;&nbsp;LEDERMEN: Nisu, nisu. Elektroni su čestice materije. Pripadaju porodici leptona. Pazi, materija se sastoji od kvarkova i od leptona. Fotoni, W-ovi, Z-ovi i gravitoni su čestice sila. Jedan od najizazovnijih razvoja događaja u nauci danas sastoji se u tome što jasno razgraničenje između materije i energije počinje da se zamućuje. Sve su to čestice. To je jedna nova jednostavnost.
<BR>&nbsp;&nbsp;&nbsp;&nbsp;&nbsp;DEMOKRIT: Meni se više dopada moj sistem. Moja zapetljanost izgleda jednostavnija nego vaša jednostavnost. Nego, kaži mi, preostalih pet leptona su...?
<BR>&nbsp;&nbsp;&nbsp;&nbsp;&nbsp;LEDERMEN: To su jedna, druga i treća varijanta neutrina, zatim jedan lepton zvani muon i jedan zvani tau. Bolje da se ne upuštamo sada u to. Elektron ti je danas daleko najvažniji od svih leptona, u svetskoj privredi.
<BR>&nbsp;&nbsp;&nbsp;&nbsp;&nbsp;DEMOKRIT: Znači, treba da se brinem samo oko elektrona i oko tih šest kvarkova. Koji, je li, objašnjavaju i ptice, mora, oblake...
<BR>&nbsp;&nbsp;&nbsp;&nbsp;&nbsp;LEDERMEN: Uistinu je gotovo sve u današnjoj Vaseljeni sačinjeno od samo dva kvarka (zovu se gore i dole) i od elektrona. Ima još taj neutrino, koji fijuče kroz celu Vaseljenu kako god mu se prohte, a izleće iz nekih naših radioaktivnih jezgara; a gotovo sve druge čestice koje pomenuh, mnoštvo tih kvarkova i leptona, moraju se u laboratoriji proizvoditi.
<BR>&nbsp;&nbsp;&nbsp;&nbsp;&nbsp;DEMOKRIT: Pa šta će vam?
<BR>&nbsp;&nbsp;&nbsp;&nbsp;&nbsp;LEDERMEN: Dobro pitanje. Verujemo u ovo: postoji dvanaest čestica materije. Šest kvarkova i šest leptona. Samo nekoliko njih postoji u izobilju danas. Ali svih dvanaest behu prisutne i zastupljene jednako i ravnopravno u trenutku Velikog praska, rođenja Vaseljene.
<BR>&nbsp;&nbsp;&nbsp;&nbsp;&nbsp;DEMOKRIT: A ko veruje u sve to, u šest kvarkova i šest leptona? Vas nekolicina? Ili samo dva-tri otpadnika? Ili svi vi?
<BR>&nbsp;&nbsp;&nbsp;&nbsp;&nbsp;LEDERMEN: Svi mi verujemo u to. Naime, svi pametni fizičari čestica. Ali tu našu predstavu prihvatili su manje-više i svi drugi naučnici. Imaju poverenja u nas u ovom pogledu.
<BR>&nbsp;&nbsp;&nbsp;&nbsp;&nbsp;DEMOKRIT: Pa u čemu je onda naše neslaganje? Ja rekoh da postoji jedan a-tom koji se ne može preseći. Doduše, u mnogo raznih oblika, veoma mnogo raznih oblika. I da se povezuju oni koji imaju nadopunjujuće oblike. Vi velite da a-toma ima šest ili dvanaest. I da nemaju oblike, ali se kombinuju zbog svojih komplementarnih naelektrisanja. Ni vaši kvarkovi, ni leptoni, ne mogu se presecati na manje delove. Nego, jeste li baš sigurni da ih ima tačno dvanaest?
<BR>&nbsp;&nbsp;&nbsp;&nbsp;&nbsp;LEDERMEN: Tja... Zavisi od toga kako brojiš. Naime, postoji i šest antikvarkova i šest antileptona i...
<BR>&nbsp;&nbsp;&nbsp;&nbsp;&nbsp;DEMOKRIT: <FONT FACE=Symbol>Zevsovih mu gaca!</FONT> (Zevsovih mu gaća!)
<BR>&nbsp;&nbsp;&nbsp;&nbsp;&nbsp;LEDERMEN: Nije to tako strašno kao što zvuči. Mi se mnogo više slažemo nego što se ne slažemo. Ali i posle svega ovoga što si mi rekao, ja ostajem zapanjen činjenicom da je jedan takav primitivni, zaostali nehrišćanin, urođenik-neznalica, mogao stići do zamisli o a-tomu, nama poznatom pod nazivom kvark. Koje vrste opita ste vi obavljali da biste potvrdili te vaše zamisli? Da li ste trošili milijarde drahmi na proveru svake pretpostavke? Kako je moguće da ste radili tako... džabaka?
<BR>&nbsp;&nbsp;&nbsp;&nbsp;&nbsp;DEMOKRIT: Mi smo radili na naš način, staromodno. Pošto nismo imali Ministarstvo za energiju niti Nacionalnu zadužbinu za nauku, morali smo koristiti čisti um.
<BR>&nbsp;&nbsp;&nbsp;&nbsp;&nbsp;LEDERMEN: Drugim rečima, izmišljali ste šta god i kako god ste hteli.
<BR>&nbsp;&nbsp;&nbsp;&nbsp;&nbsp;DEMOKRIT: Ne, čak i mi drevni Grci imali smo na raspolaganju izvesne nagoveštaje na koje smo se oslanjali kad smo vajali svoje zamisli. Kao što pomenuh, opazili smo da iz semena maka uvek izraste mak. Proleće uvek posle zime dođe. Sunce izlazi i zalazi. Empedokle je proučavao vodene časovnike i točkove na kojima su bile okačene kofe. Čovek može doći do određenih zaključaka ako dobro posmatra svet oko sebe.
<BR>&nbsp;&nbsp;&nbsp;&nbsp;&nbsp;LEDERMEN: 'Mnogo možeš videti ako gledaš', rekao je jedan moj savremenik.
<BR>&nbsp;&nbsp;&nbsp;&nbsp;&nbsp;DEMOKRIT: Tačno tako! A ko je taj mudrac, perspektive tako helenske?
<BR>&nbsp;&nbsp;&nbsp;&nbsp;&nbsp;LEDERMEN: Meda Jogi.
<BR>&nbsp;&nbsp;&nbsp;&nbsp;&nbsp;DEMOKRIT: Jedan od vaših najvećih filozofa, ne sumnjam.
<BR>&nbsp;&nbsp;&nbsp;&nbsp;&nbsp;LEDERMEN: Pa moglo bi se reći nešto tako. Nego, zašto vi nemate poverenja u opit?
<BR>&nbsp;&nbsp;&nbsp;&nbsp;&nbsp;DEMOKRIT: Um je bolji od čula. Um sadrži urođeno istinito znanje. Ono drugo znanje je mešanac, rođen iz nečistih veza sa čulima, sa vidom, sluhom, mirisom, ukusom, dodirom. Porazmisli o tome. Piće koje je tebi slatko, meni se može učiniti kiselo. Žena koja je tebi lepa, po mom utisku može biti 'nikakva'. Ružno dete je svojoj majci lepo. Kako možemo imati poverenja u takve informacije?
<BR>&nbsp;&nbsp;&nbsp;&nbsp;&nbsp;LEDERMEN: Znači, ti ne veruješ da možemo meriti svet predmeta? Smatraš da čula naprosto proizvode informacije, neosnovane?
<BR>&nbsp;&nbsp;&nbsp;&nbsp;&nbsp;DEMOKRIT: Ne, naša čula ne stvaraju znanje iz praznine. Predmeti zbacuju sa sebe mnoštva svojih atoma. Zato ih i uspevamo videti ili namirisati - kao onu veknu hleba koju sam ti pomenuo. Ti atomi/slike ulaze kroz naše organe čula, koji jesu prolazi ka duši. Ali dok putuju kroz vazduh, slike se izobličuju, zbog čega se dešava, čak, da neke vrlo udaljene predmete uopšte ne vidimo. Čula daju podatke o stvarnosti, ali nepouzdane. Sve je subjektivno.
<BR>&nbsp;&nbsp;&nbsp;&nbsp;&nbsp;LEDERMEN: Po tebi, objektivna stvarnost ne postoji?
<BR>&nbsp;&nbsp;&nbsp;&nbsp;&nbsp;DEMOKRIT: Ma, postoji objektivna stvarnost, i te kako, samo je mi nismo sposobni sagledati tačno. Kad se razboliš, hrana poprima, za tebe, drugi ukus. Ista voda sipana preko jedne tvoje šake može dati utisak toplote, a sipana preko druge - utisak hladnoće. Sve to zavisi od privremenog rasporeda atoma u našem telu i od njihovog reagovanja na takođe privremene rasporede atoma u predmetu koji opažamo. Istina mora biti kudikamo dublja nego što čula javljaju.
<BR>&nbsp;&nbsp;&nbsp;&nbsp;&nbsp;LEDERMEN: Znači, predmet koji merimo i instrument kojim merimo - u ovom slučaju, naše telo - dejstvuju uzajamno, menjaju jedno drugo, i zato merenje postaje nepouzdano.
<BR>&nbsp;&nbsp;&nbsp;&nbsp;&nbsp;DEMOKRIT: To je nezgrapan način da se o tome razmišlja, ali, da, tako je. A na šta ciljaš?
<BR>&nbsp;&nbsp;&nbsp;&nbsp;&nbsp;LEDERMEN: Pa, umesto da kažemo da je znanje 'mešanac', možemo reći da je merenje nesigurno, da su i utisci čula nepouzdani.
<BR>&nbsp;&nbsp;&nbsp;&nbsp;&nbsp;DEMOKRIT: Mogu to prihvatiti. Ili, da navedem Heraklita: 'Čula su loši svedoci.'
<BR>&nbsp;&nbsp;&nbsp;&nbsp;&nbsp;LEDERMEN: A zar je um bolji svedok, bez obzira na to što ga ti nazivaš izvor urođenog istinitog znanja? Um je, po tebi, odlika nečega što ti nazivaš duša, a duša je opet, kažeš, od atoma sačinjena. Zar nisu i ti atomi u stalnom kretanju, zar ne stupaju u međudejstva sa izobličenim slikama koje im donose atomi spolja? Možemo li sasvim razdvojiti čula od misli?
<BR>&nbsp;&nbsp;&nbsp;&nbsp;&nbsp;DEMOKRIT: Dobra ti je ta poenta. Kao što sam onomad napisao: 'Jadni um, on potiče od nas.' Potiče od čula. Pa ipak, čisti um će nas manje odvoditi na pogrešan put nego što će to čula učiniti. Ostajem skeptik kad su ti vaši opiti u pitanju. Meni se čini da su ove grdne zgradurine, žicetine, mašinčine maltene smešne.
<BR>&nbsp;&nbsp;&nbsp;&nbsp;&nbsp;LEDERMEN: Možda i jesu smešne. Ali one stoje kao spomenik teškoći verovanja čulima. Vidimo, čujemo, dodirujemo - a opet, ne verujemo. To što je iskazano tvojim zapažanjima o subjektivnosti merenja mi smo učili polagano, u šesnaestom veku, u sedamnaestom i osamnaestom. Malo-pomalo učili smo da opažanja i merenja svedemo na objektivne postupke koji se završavaju upisivanjem brojeva u sveske. Naučili smo kako da ispitujemo hipoteze, zamisli, prirodne procese, kako da ih pogledamo iz mnogo uglova, u mnogim laboratorijama, kroz oči različitih naučnika, tako da na kraju izroni najbolji raspoloživi približni rezultat - jednoglasno. Napravili smo divne uređaje koji nam pomažu u osmatranju, ali smo i naučili da ne poklonimo poverenje nijednom rezultatu dok ne bude potvrđen na nekom drugom mestu - štaviše, na mnogo drugih mesta, pomoću mnogo raznih tehnika osmatranja. Najzad, mi sve rezultate podvrgavamo i probi vremena. Ako sto godina kasnije dođe neki mladi napaljenko, željan da se proslavi, i dokaže da su nam zaključci bili pogrešni, sruši ih - mi kažemo: pa, neka. Nek ruši. I damo, njemu, medalje i nagrade zato što je srušio naša netačna ranija uverenja. Naučili smo da suzbijamo svoju zavist i svoj strah i da volimo tog prokletog majmuna koji nas tako raskrinka.
<BR>&nbsp;&nbsp;&nbsp;&nbsp;&nbsp;DEMOKRIT: A gde je tu autoritet? Gotovo sve što svet zna o mom radu došlo je iz Aristotelovih spisa. A to je bio autoritet, e-hej! Dešavalo se da nekog oteraju u progonstvo, ili utamniče, ili sahrane zato što se usprotivio učenjima starog Aristotela. Zamisao o atomu jedva je živa dospela, nekako, do renesanse.
<BR>&nbsp;&nbsp;&nbsp;&nbsp;&nbsp;LEDERMEN: Sad je stanje mnogo bolje. Nije savršeno, ali jeste bolje. Maltene, možemo danas da ustanovimo koliko koji naučnik vredi po tome sa koliko skepse gleda na 'establišment'.
<BR>&nbsp;&nbsp;&nbsp;&nbsp;&nbsp;DEMOKRIT: Zevsa mi, to su dobre vesti. Koliku platu dajete zrelom naučniku koji se ne bavi prozorima niti opitima?
<BR>&nbsp;&nbsp;&nbsp;&nbsp;&nbsp;LEDERMEN: Ti se očigledno javljaš na konkurs za radno mesto teoretičara. Ja takve nešto slabo zapošljavam, ali kad nekog zaposlim, radno vreme mu je povoljno. Teoretičari nikad ne zakažu sastanak za sredu, jer bi im to upropastilo dva vikenda. Osim toga, nisi ti toliki protivnik opita koliko se praviš. Sviđalo se to tebi ili ne, ostaje činjenica da jesi izvodio opite.
<BR>&nbsp;&nbsp;&nbsp;&nbsp;&nbsp;DEMOKRIT: Jesam li?
<BR>&nbsp;&nbsp;&nbsp;&nbsp;&nbsp;LEDERMEN: Dabome. Ono sa nožem. To je bio samo misaoni opit, ali ipak opit. Ti si, sekući u svome umu parče sira na sve sitnije deliće, stigao do atomske teorije.
<BR>&nbsp;&nbsp;&nbsp;&nbsp;&nbsp;DEMOKRIT: Da, ali to je bilo sve u umu. Čisti um.
<BR>&nbsp;&nbsp;&nbsp;&nbsp;&nbsp;LEDERMEN: Šta ako ti ja pokažem nož koji može materiju da seče i seče beskrajno i konačno da odseče jedan atom, samo jedan?
<BR>&nbsp;&nbsp;&nbsp;&nbsp;&nbsp;DEMOKRIT: Pronašao si nož kojim se može preseći atom? U ovom gradu?
<BR>&nbsp;&nbsp;&nbsp;&nbsp;&nbsp;LEDERMEN: (Klima glavom) Upravo sad sedimo na glavnom 'nervu' tog noža.
<BR>&nbsp;&nbsp;&nbsp;&nbsp;&nbsp;DEMOKRIT: Ova laboratorija je tvoj nož?
<BR>&nbsp;&nbsp;&nbsp;&nbsp;&nbsp;LEDERMEN: Da. Akcelerator čestica. Ispod naših nogu čestice se zaleću spiralno kroz kružnu cev obima šest i po kilometara, a onda se 'zakucavaju' jedna u drugu.
<BR>&nbsp;&nbsp;&nbsp;&nbsp;&nbsp;DEMOKRIT: I tako vi odsecate deliće materije i stižete do jednog a-toma?
<BR>&nbsp;&nbsp;&nbsp;&nbsp;&nbsp;LEDERMEN: Do kvarkova i leptona, da.
<BR>&nbsp;&nbsp;&nbsp;&nbsp;&nbsp;DEMOKRIT: Ja sam zadivljen. Sigurni ste, dakle, da ne postoji ništa sitnije?
<BR>&nbsp;&nbsp;&nbsp;&nbsp;&nbsp;LEDERMEN: Hmmm, pa da, krajnje smo, rekao bih, možda sigurni.
<BR>&nbsp;&nbsp;&nbsp;&nbsp;&nbsp;DEMOKRIT: Ali niste baš dibidus, pozitivno sigurni. Inače biste odavno obustavili seckanje.
<BR>&nbsp;&nbsp;&nbsp;&nbsp;&nbsp;LEDERMEN: 'Seckanje' nam omogućava da saznajemo štošta o osobinama kvarkova i leptona, bez obzira na to što u njima ne postoje mali ljudi koji bi trčali gore-dole kroz unutrašnjost jednog kvarka ili jednog leptona.
<BR>&nbsp;&nbsp;&nbsp;&nbsp;&nbsp;DEMOKRIT: Ah, da, to zaboravih da upitam. Kvarkovi su svi, je li tako, tačkasti; nemaju nijednu dimenziju, nemaju, dakle, u pravom smislu reči, baš nikakvu veličinu. Pa dobro, onda, po čemu ih, osim po njihovom naelektrisanju, razlikujete?
<BR>&nbsp;&nbsp;&nbsp;&nbsp;&nbsp;LEDERMEN: Imaju različite mase.
<BR>&nbsp;&nbsp;&nbsp;&nbsp;&nbsp;DEMOKRIT: Neki su teški, neki su laki?
<BR>&nbsp;&nbsp;&nbsp;&nbsp;&nbsp;LEDERMEN: (Kaže na ruskom jeziku, ne na engleskom) Daaa.
<BR>&nbsp;&nbsp;&nbsp;&nbsp;&nbsp;DEMOKRIT: To me u zabunu dovodi.
<BR>&nbsp;&nbsp;&nbsp;&nbsp;&nbsp;LEDERMEN: To što imaju različite mase?
<BR>&nbsp;&nbsp;&nbsp;&nbsp;&nbsp;DEMOKRIT: To što uopšte imaju ikakvu težinu. Moji atomi su bez težine. Zar tebe ne uznemirava to što vaši kvarkovi imaju masu? Možete li vi to objasniti?
<BR>&nbsp;&nbsp;&nbsp;&nbsp;&nbsp;LEDERMEN: Da, to uznemirava sve nas, ali, ne, ne umemo to objasniti. Ali šta da se radi kad naši opiti pokazuju da jeste upravo tako. Još je mnogo gore sa gejdž bozonima. Razumne teorije kažu da masa takvih čestica mora biti nula, ništa, niente! Ali, avaj...
<BR>&nbsp;&nbsp;&nbsp;&nbsp;&nbsp;DEMOKRIT: Svaki neuki trakijski petljaroš stigao bi do istog problematičnog mesta u razmišljanju. Podigneš kamen. Težak ti je u ruci. Podigneš pramen vune. Lak ti je u ruci. Proističe iz samog življenja u ovom svetu da atomi - ili kvarkovi, ako hoćeš - moraju imati različite težine. Ali, opet, čula su loši svedoci. Upotrebljavajući čisti um, ja ne vidim zašto bi materija uopšte imala ikakvu masu. Možete li vi to objasniti? Šta to daje česticama masu?
<BR>&nbsp;&nbsp;&nbsp;&nbsp;&nbsp;LEDERMEN: To je jedna tajna. Mi se rvemo sa tim pitanjem. Ako se uspeš zadržati u ovoj kontrolnoj sali sve do našeg prelaska u osmo poglavlje, razjasniću problem. Naslućujemo da masa dolazi, možda, od jednog polja.
<BR>&nbsp;&nbsp;&nbsp;&nbsp;&nbsp;DEMOKRIT: Sad pa polja? Masa 'dolazi od polja'?!
<BR>&nbsp;&nbsp;&nbsp;&nbsp;&nbsp;LEDERMEN: Naši teorijski fizičari kažu da je to Higsovo polje. Ono je proželo sav kosmos, ceo apeiron, zagušilo je svu vašu prazninu, pa vuče materiju, tegli je... i ona postaje teška.
<BR>&nbsp;&nbsp;&nbsp;&nbsp;&nbsp;DEMOKRIT: Higs? Ko ti je sad pa taj Higs? Zašto ne nazovete neku česticu po meni - recimo, demokriton! Čim čujete kako ta reč zvuči, odmah znate da je voljna da dopusti ravnopravne reakcije svim drugim česticama.
<BR>&nbsp;&nbsp;&nbsp;&nbsp;&nbsp;LEDERMEN: E, pa, izvini. Teoretičari uvek sve nazivaju po prezimenima drugih teoretičara.
<BR>&nbsp;&nbsp;&nbsp;&nbsp;&nbsp;DEMOKRIT: Kakvo je to polje?
<BR>&nbsp;&nbsp;&nbsp;&nbsp;&nbsp;LEDERMEN: To polje predstavlja jedna čestica koju nazivamo 'Higsov bozon'.
<BR>&nbsp;&nbsp;&nbsp;&nbsp;&nbsp;DEMOKRIT: Jedna čestica! Sad mi se već dopada. Vi nađoste, dakle, Higsov bozon u vašim akceleratorima?
<BR>&nbsp;&nbsp;&nbsp;&nbsp;&nbsp;LEDERMEN: Ovaj, pa, ne.
<BR>&nbsp;&nbsp;&nbsp;&nbsp;&nbsp;DEMOKRIT: Nego gde ste ga našli?
<BR>&nbsp;&nbsp;&nbsp;&nbsp;&nbsp;LEDERMEN: Nigde još. On postoji samo u kolektivnom umu nas fizičara. Kao u nekom nečistom umu.
<BR>&nbsp;&nbsp;&nbsp;&nbsp;&nbsp;DEMOKRIT: Zbog čega verujete u njega?
<BR>&nbsp;&nbsp;&nbsp;&nbsp;&nbsp;LEDERMEN: Zato što on mora postojati. Kvarkovi, leptoni i sve četiri znane sile - sve to ostaje delimično neshvatljivo ako ne postoji i jedno masivno polje koje izobličuje sva naša opažanja, sve rezultate naših opita. Dakle, Higs je tamo, napolju.
<BR>&nbsp;&nbsp;&nbsp;&nbsp;&nbsp;DEMOKRIT: Ovo reče k'o stari Helen. Sviđa mi se to Higsovo polje. Nego, čuj, moram krenuti odavde. Čuo sam da u dvadeset prvom veku postoje izuzetno povoljne rasprodaje sandala. Pre nego što produžim u budućnost, reci mi ako znaš u koje vreme i mesto bi bilo najpametnije da preskočim da bih video neki veći napredak u potrazi za mojim atomom?
<BR>&nbsp;&nbsp;&nbsp;&nbsp;&nbsp;LEDERMEN: Imaš za to dva vremena i dva mesta. Prvo, svrati godine 1995. na isto ovo mesto, u Bataviju. Posle toga, probaj u Vaksahačiju, u saveznoj državi Teksas, negde oko godine, recimo, 2005.
<BR>&nbsp;&nbsp;&nbsp;&nbsp;&nbsp;DEMOKRIT: (Frkne) Ma, beži. Svi vi fizičari ste isti. Mislite da će sve biti razjašnjeno za godinu-dve. Posetio sam ja lorda Kelvina (Kelvin) godine 1900. i Mareja Gel-Mana godine 1972, i obojica su me uveravala da je fizika završila svoj posao i da je više neće biti jer je, navodno, sve u celosti shvaćeno. Govorili su mi da dođem kroz šest meseci, jer će u tom roku biti razjašnjeni i poslednji preostali problemčići.
<BR>&nbsp;&nbsp;&nbsp;&nbsp;&nbsp;LEDERMEN: Ja to ne kažem.
<BR>&nbsp;&nbsp;&nbsp;&nbsp;&nbsp;DEMOKRIT: Nadam se da ne kažeš. Ovom stazom ja hodim evo već dvadeset četiri stoleća. Nije to ni lako.
<BR>&nbsp;&nbsp;&nbsp;&nbsp;&nbsp;LEDERMEN: Znam. Ja ti kažem da dođeš 1995. i 2005. godine zato što će do tad biti zanimljivih događaja.
<BR>&nbsp;&nbsp;&nbsp;&nbsp;&nbsp;DEMOKRIT: Na primer?
<BR>&nbsp;&nbsp;&nbsp;&nbsp;&nbsp;LEDERMEN: Pamtiš da ima šest kvarkova? Našli smo samo pet njih. Peti je pronađen baš ovde, u Fermilabu, godine 1977. Nama je potrebno da pronađemo i šesti, poslednji kvark, kome dadosmo naziv vrh; taj je najteži.
<BR>&nbsp;&nbsp;&nbsp;&nbsp;&nbsp;DEMOKRIT: Počećete ga tražiti godine 1995?
<BR>&nbsp;&nbsp;&nbsp;&nbsp;&nbsp;LEDERMEN: Tražimo ga ovog trenutka. Čestice se kovitlaju u cevi ispod naših nogu, mi ih razdvajamo i pregledamo pomno, pomno, u potrazi za šestim kvarkom. Nismo ga još našli. Ali do 1995. naći ćemo ga... ili ćemo dokazati da ne postoji.
<BR>&nbsp;&nbsp;&nbsp;&nbsp;&nbsp;DEMOKRIT: A i to možete?
<BR>&nbsp;&nbsp;&nbsp;&nbsp;&nbsp;LEDERMEN: Da, naša mašina je toliko moćna, toliko precizna. Ako mi njega nađemo, sve je u redu. Biće još temeljitije učvršćeno naše uverenje da su tih šest kvarkova i šest leptona tvoji a-tomi.
<BR>&nbsp;&nbsp;&nbsp;&nbsp;&nbsp;DEMOKRIT: A ako ne...
<BR>&nbsp;&nbsp;&nbsp;&nbsp;&nbsp;LEDERMEN: Ako ne, onda će se sve smrviti i raspasti. Naše teorije, naš standardni model biće maltene bezvredni. Teoretičari će se bacati kroz prozore svojih kancelarija na drugom spratu. Testerisaće sebi vene na zglobovima, i to noževima za maslac.
<BR>&nbsp;&nbsp;&nbsp;&nbsp;&nbsp;DEMOKRIT: (Smeje se) To bi baš bilo zabavno! U pravu si. Potrebno je da dođem u Bataviju godine 1995.
<BR>&nbsp;&nbsp;&nbsp;&nbsp;&nbsp;LEDERMEN: Samo to bi mogao biti i krah tvoje teorije, mogao bih dodati.
<BR>&nbsp;&nbsp;&nbsp;&nbsp;&nbsp;DEMOKRIT: Mladiću, moje zamisli su preživele dugo. Ako a-tom nije ni kvark ni lepton, pojaviće se ranije ili kasnije kao nešto drugo. Uvek se tako pojavljivao. Nego, reci mi, zašto 2005? I gde ti je taj Vaksahači?
<BR>&nbsp;&nbsp;&nbsp;&nbsp;&nbsp;LEDERMEN: U Teksasu, u nekoj pustinji, gde gradimo najveći akcelerator čestica u istoriji. Biće to, zapravo, najveća naučna alatka ma koje vrste još od epohe velikih piramida. (Ne znam ko je bio neimar piramida, ali sav fizički rad obavili su moji preci!) Biće to superprovodni superkolajder, naša nova mašina. Trebalo bi da bude u punom zamahu već oko 2005, plus-minus nekoliko godina, u zavisnosti od toga kad će Kongres odobriti dovoljno para.
<BR>&nbsp;&nbsp;&nbsp;&nbsp;&nbsp;DEMOKRIT: Šta će to pronaći vaš novi ubrzivač, a ovaj ovde ne može?
<BR>&nbsp;&nbsp;&nbsp;&nbsp;&nbsp;LEDERMEN: Pa, Higsov bozon. Krenuće u potragu za Higsovim poljem. Pokušaće da ulovi Higsovu česticu. Nadamo se da ćemo saznati, prvi put, zašto su stvari teške i zašto svet izgleda tako složeno, iako ti i ja znamo da je, negde u dubini, veoma jednostavan.
<BR>&nbsp;&nbsp;&nbsp;&nbsp;&nbsp;DEMOKRIT: Kao grčki hram.
<BR>&nbsp;&nbsp;&nbsp;&nbsp;&nbsp;LEDERMEN: Ili kao sinagoga u Bronksu.
<BR>&nbsp;&nbsp;&nbsp;&nbsp;&nbsp;DEMOKRIT: Moram videti tu novu mašinu. I tu česticu. Higsov bozon... nije osobito poetično ime.
<BR>&nbsp;&nbsp;&nbsp;&nbsp;&nbsp;LEDERMEN: Ja ga nazivam 'Božija čestica'
<BR>&nbsp;&nbsp;&nbsp;&nbsp;&nbsp;DEMOKRIT: To je bolje. Mada bih ja to radije pisao malim početnim slovom. Još ovo mi reci: koliko ste fizičkih dokaza prikupili dosad za postojanje te Higsove čestice?
<BR>&nbsp;&nbsp;&nbsp;&nbsp;&nbsp;LEDERMEN: Ništa. Nula, nema. Zapravo, kad se ne bismo oslanjali na čisti um, većina razumnih fizičara zaključila bi, na osnovu dosadašnjih pokušaja dokazivanja, da Higsov bozon ne postoji.
<BR>&nbsp;&nbsp;&nbsp;&nbsp;&nbsp;DEMOKRIT: A ipak istrajavate.
<BR>&nbsp;&nbsp;&nbsp;&nbsp;&nbsp;LEDERMEN: Negativni dokazi tek su preliminarni deo posla. Osim toga, imamo mi u ovoj zemlji jednu izreku...
<BR>&nbsp;&nbsp;&nbsp;&nbsp;&nbsp;DEMOKRIT: Da?
<BR>&nbsp;&nbsp;&nbsp;&nbsp;&nbsp;LEDERMEN: 'Nije gotovo dok ne bude gotovo.'
<BR>&nbsp;&nbsp;&nbsp;&nbsp;&nbsp;DEMOKRIT: Meda Jogi?
<BR>&nbsp;&nbsp;&nbsp;&nbsp;&nbsp;LEDERMEN: Aha.
<BR>&nbsp;&nbsp;&nbsp;&nbsp;&nbsp;DEMOKRIT: Genije.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na severnim obalama Egejskoga mora, u grčkoj pokrajini Trakiji, gradić Abdera leži na ušću reke Nestos. Kao i u mnogim drugim gradovima u ovom delu sveta, istorija je upisana u same stene na brdima iznad ovdašnjih supermarketa, bioskopa i parkinga. Pre nekih dve hiljade četiri stotine godina ovde je bio prometni kontinentalni put koji je vodio iz otadžbine, antičke zemlje Helena, do važnih grčkih poseda u Joniji, koja je sada zapadni deo Turske. Abderu su, zapravo, nastanile jonijske izbeglice u povlačenju od nasrtaja vojske cara Kira Velikog.
<BR>&nbsp;&nbsp;&nbsp;&nbsp;&nbsp;Zamislite život u Abderi u petom veku pre Hrista. U ovoj zemlji koza i kozara, prirodni događaji nisu uvek objašnjavani prirodnim uzrocima. Kad udari munja, zna se - bacio ju je sa vrha planine Olimp lično Zevs, u svome gnevu. Da li ćeš uživati u mirnom moru ili će naići plimni talas da te uništi, to zavisi od ćudi boga mora, Posejdona. Gladne godine i godine gozbi nailaze zavisno od volje boginje ratarstva, a njeno ime je Ceres; od atmosferskih prilika ne zavise. Zamislite, onda, koliko je usredsređenosti i celovitosti morao imati um koji se uspevao odupreti narodnim verovanjima toga doba i smisliti predstave koje su u skladu sa kvarkovima i kvantnom teorijom. U drevnoj Grčkoj, a i sada, napredak se događao slučajno, kad iskrsne neki genije - zavisio je od pojedinca, od njegove vizije i stvaralačke moći. Ali Demokrit je daleko odmakao čak i genijima svog vremena.
<BR>&nbsp;&nbsp;&nbsp;&nbsp;&nbsp;Verovatno je najbolje poznat po dva svoja navoda, koja su, možda, dve intuicijom najbogatije rečenice koje je ikad izgovorio ijedan čovek antičkih vremena: "Ništa ne postoji osim atoma i praznog prostora; sve ostalo su samo mnjenja" i "Sve što u Vaseljeni postoji plod je slučaja i nužnosti." Naravno, moramo priznati zasluge Demokritovim prethodnicima - jer on je nasledio kolosalna dostignuća ranijih mislilaca, onih u gradu Miletu. Ti ljudi su odredili zadatak: postoji samo jedan red ispod celog ovog haosa opažanja koja stižu do nas, a mi možemo i moramo otkriti taj red.
<BR>&nbsp;&nbsp;&nbsp;&nbsp;&nbsp;Demokritu je verovatno pomoglo to što je putovao. "Prošao sam kroz više mesta nego ijedan čovek u mom vremenu, obavio sam najobimnija istraživanja, video više zemalja i klima, čuo više slavnih ljudi." Učio je astronomiju u Egiptu i matematiku u Vaviloniji. Posećivao je Persiju. Ali podsticaj za svoje atomističke teorije dobio je iz Grčke, kao što su dobili i njegovi prethodnici Tales, Empedokle, i možda, naravno, Leukip.
<BR>&nbsp;&nbsp;&nbsp;&nbsp;&nbsp;A koliko je samo objavljivao! U katalogu Aleksandrijske biblioteke bilo je nabrojano više od šezdeset njegovih radova: o fizici, kosmologiji, astronomiji, matematici, magnetizmu, botanici, teoriji poezije i muzike, lingvistici, ratarstvu, slikarstvu i drugim temama. Tako reći nijedno od njegovih dela nije preživelo neoštećeno; Demokritov rad poznajemo uglavnom na osnovu odlomaka i na osnovu svedočenja kasnijih grčkih istoričara. Kao i Njutn, pisao je i on o magiji i alhemičarskim otkrićima. Kakav je to čovek bio?
<BR>&nbsp;&nbsp;&nbsp;&nbsp;&nbsp;Istoričari ga pominju kao Nasmejanog Filozofa, kome su gluposti čovečanstva bile izvor smeha i šale. Verovatno je bio bogat; većina grčkih filozofa bili su bogataši. Znamo da je bio protiv seksa. Seks donosi toliko zadovoljstva, pisao je Demokrit, da sasvim savlada svest čovekovu. Možda je u tome bila tajna Demokritove uspešnosti i možda bi mi trebalo da zabranimo seks našim teoretičarima da bi oni mogli razmišljati uspešnije. (Eksperimentator nema šta da misli - dakle, eksperimentatore bismo izuzeli od tog propisa.) Demokrit je prijateljstvo visoko cenio, a o ženama imao loše mišljenje. Nije želeo da ima decu, jer bi mu podizanje i podučavanje dece oduzelo deo vremena potrebnog za njegovu filozofiju. Tvrdio je da mrzi sve što je silovito i strastveno.
<BR>&nbsp;&nbsp;&nbsp;&nbsp;&nbsp;Teško je, međutim, poverovati u tu njegovu tvrdnju. Nije njemu nasilje bilo nepoznato; njegovi atomi bili su u neprestanom silovitom kretanju. Trebalo je, osim toga, poprilično strasti da bi se poverovalo u ono u šta je Demokrit verovao. Ostao je do kraja uporan u svojim uverenjima, iako za njih nije bio nagrađen slavom. Aristotel ga je cenio, ali je Platon, kao što pomenusmo, tražio da sve Demokritove knjige budu spaljene. U svom rodnom gradu Demokrit je ostao u senci drugog filozofa, Protagore, najistaknutijeg sofiste. (Sofisti behu jedna filozofska škola. Radili su honorarno kao nastavnici retorike. Njihovi đaci bili su bogataški sinovi.) Kad je Protagora otišao iz Abdere u Atinu, dočekan je oduševljeno. Demokrit je, međutim, zapisao: "Ja u Atinu odoh, i niko me ne znade."
<BR>&nbsp;&nbsp;&nbsp;&nbsp;&nbsp;Demokrit je verovao u još mnogo stvari koje ne pomenusmo u našem zamišljenom razgovoru, sastavljenom na osnovu pojedinih navoda iz Demokritovih spisa i začinjen sa malo mašte. Dao sam sebi malo slobode, ali nisam menjao Demokritova osnovna uverenja, iako sam dopustio sebi luksuz da ubedim Nasmejanog Filozofa u to da su opiti ipak dobra stvar. Siguran sam da on ne bi odoleo iskušenju da lično pogleda kako to, u utrobi Fermilaba, njegov mitski 'nož' postaje živa stvarnost.
<BR>&nbsp;&nbsp;&nbsp;&nbsp;&nbsp;Demokritov rad na praznini bio je revolucionaran. Demokrit je, na primer, znao da u kosmosu ne postoje pravci 'gore', 'dole' ili neki 'srednji'. Iako je tu zamisao prvi izložio Anaksimander, ipak je bila izvanredno dostignuće za um jednog ljudskog bića rođenog na ovoj planeti gde je cela populacija geocentrična. Pomisao da u Vaseljeni ne postoji ništa uspravno niti naglavačke teška je, i danas, za većinu ljudi, iako su gledali TV prizore sa kosmičkim kapsulama. Jedno od Demokritovih još udaljenijih, još čudnijih (za ono vreme) uverenja bilo je da postoje nebrojeni svetovi i da su različitih veličina; da se nalaze na nejednakim rastojanjima i da ih ima više u nekim pravcima, a manje u nekim drugim; da neki cvetaju, a drugi se nalaze u opadanju. Na nekim mestima, verovao je Demokrit, svetovi se rađaju, na drugim mestima umiru, rastrgnuti u međusobnim sudarima. Na nekim svetovima nema biljaka niti životinja, a ni vode. Čudne je to priče pričao Demokrit, a mi ih možemo povezati neposredno sa najnovijim kosmološkim zamislima, pa i sa teorijom zvanom 'inflaciona Vaseljena' koja kaže da je u prvobitnoj 'inflaciji', dakle širenju i naduvavanju, došlo do rađanja i mnogih 'mehurastih Vaseljena'. To sve, od jednog filozofa sklonog smejanju, koji je pregazio mnoge puteve i mnoge staze po antičkoj helenskoj imperiji pre više od dva milenijuma.
<BR>&nbsp;&nbsp;&nbsp;&nbsp;&nbsp;Što se tiče Demokritovog proslavljenog navoda da je sve što postoji "plod slučaja i nužnosti", nalazimo danas isti taj paradoks u dramatično zaoštrenom obliku u našoj kvantnoj mehanici, jednoj od velikih teorija dvadesetog veka. Pojedinačni sudari atoma, rekao je Demokrit, imaju, kad se već dogode, neminovne posledice. Postoje strogi zakoni u tome. Pa ipak, koji će se sudari češće događati, kojih će se atoma naći više na nekom određenom mestu - o tome odlučuje slučaj. Kad se ovo učenje izvede do svojih logičkih posledica, ono znači da nastanak (ili nenastanak) jednog gotovo idealnog sistema 'Sunce plus Zemlja' - dakle, jedne zvezde i jedne planete uz nju - zavisi od srećnog ili nesrećnog sticaja okolnosti. Kad, pomoću moderne kvantne teorije, razrešavamo tu zavrzlamu, izvesnost (potpuna pouzdanost) i pravilnost izranjaju kao događaji koji su jedan prosečni ishod većeg broja pojedinačnih događaja od kojih svaki ima različitu verovatnoću da se desi. Mnoštvo nasumičnih događaja daje, zajedno, jedan prosek, a kakav će taj prosek biti, to mi možemo predvideti utoliko sigurnije ukoliko je veće mnoštvo tih nasumičnih. Demokritovo uverenje u skladu je sa našim današnjim verovanjem. Nemoguće je pouzdano predvideti kakva će sudbina da zadesi ma koji pojedinačni atom, ali je moguće tačno predvideti ukupni ishod kad se nebrojeno mnoštvo atoma sudara nasumično u prostoru.
<BR>&nbsp;&nbsp;&nbsp;&nbsp;&nbsp;Čak i njegovo nepoverenje u čula daje izuzetno dragocene uvide. Demokrit ističe da su organi čula sazdani od atoma, koji se sudaraju sa atomima posmatranog predmeta, zbog čega naši utisci nisu sasvim tačni. Kao što ćemo videti u petom poglavlju, Demokritov način izražavanja, kad o ovoj problematici govori, u saglasnosti je sa drugim ogromnim otkrićem našega stoleća, a to je Hajzenbergovo načelo neodređenosti. Čin merenja utiče na česticu koju merimo. Da, ima tu neke poezije.
<BR>&nbsp;&nbsp;&nbsp;&nbsp;&nbsp;Kakvo je Demokritovo mesto u istoriji filozofije? Po konvencionalnim merilima, nije osobito visoko - svakako ne u poređenju sa njegovim slavnim savremenicima Sokratom, Platonom i Aristotelom. Neki istoričari smatraju da je Demokritovo stvaralaštvo jedna bizarna fusnota koju treba pridodati uz istoriju grčke filozofije. Ipak, čulo se bar jedno moćno suprotno mišljenje. Britanski filozof Bertrand Rasel (Bertrand Russell) rekao je da je filozofija posle Demokrita počela da pada i da se tek u renesansi oporavila. Demokrit i oni pre njega "angažovali su se u naporu, bez ikakvih ličnih interesa i koristi, da shvate svet", pisao je Rasel i dodao da je njihov stav bio "imaginativan i žustar, pun pustolovnog oduševljenja. Za sve su bili zainteresovani - za meteorite i pomračenja, za ribe i vazdušne kovitlace, za religiju i moral; kombinovali su prodoran intelekt i detinjasti 'apetit' da se zna sve". Nisu bili sujeverni, nego su se bavili pravom naukom, a predrasude njihovog doba nisu mnogo uticale na njih.
<BR>&nbsp;&nbsp;&nbsp;&nbsp;&nbsp;Naravno da je Rasel, baš kao i Demokrit, bio ozbiljan matematičar, a ti momci se međusobno podupiru, znate. Normalno da će jedan matematičar biti sklon da 'navija' za rigorozne mislioce kao što behu Demokrit, Leukip i Empedokle. Rasel je istakao sledeće: iako su Aristotel i drugi zamerali atomistima što ne navode šta je na početku Vaseljene pokrenulo sve atome, ipak je učenje Leukipa, Demokrita i drugih atomista bilo naučnije, upravo zato što se nisu potrudili da Vaseljeni pripišu neku svrhu. Jasno je bilo atomistima da lanac uzroka i posledica mora imati i nekakav svoj početak i da se nikakav uzrok ne može naći tom početku. Za atomiste je kretanje bilo naprosto nešto što je dato, što jeste. Atomisti su postavljali mehanistička pitanja i davali mehanističke odgovore. Kad su pitali "Zašto?" hteli su reći: koji je uzrok ovog događaja? A kad su potonji filozofi - Platon, Aristotel i oni posle njih - pitali "Zašto?", hteli su reći: koja je svrha ovog događaja? Na nesreću, ovaj drugi smer istraživanja, kaže Rasel, "obično stigne, i to brzo, do Tvorca, ili bar do Tvorca Privida". A onda mora ostati neobjašnjivo ko je stvorio Tvorca, osim ako smo raspoloženi da iznad njega zamislimo još jednog, dakle Nadtvorca, a iznad ovog Nadnadtvorca i tako sve dalje i dalje. Ova vrsta razmišljanja, rekao je Rasel, uvodi nauku u ćorsokak, gde ona ostane zarobljena i po nekoliko vekova.
<BR>&nbsp;&nbsp;&nbsp;&nbsp;&nbsp;Gde smo danas, u poređenju sa Grčkom oko 400. godine pre naše ere? Današnji 'standardni model', koji se sav pokreće pomoću opita, nije mnogo različit od Demokritove spekulativne atomske teorije. Možemo sagraditi bilo šta u sadašnjoj ili dosadašnjoj Vaseljeni, od pileće supe do neutronskih zvezda, sa samo dvanaest čestica materije. Naši a-tomi dolaze kao dve porodice: šest kvarkova i šest leptona. Tih šest kvarkova zovu se gore, dole, šarm, čudni, vrh (ili istina) i dno (ili lepota). Leptoni su elektron (bar njega dobro znamo), elektronski neutrino, muon, muonski neutrino, tau i tau-neutrino.
<BR>&nbsp;&nbsp;&nbsp;&nbsp;&nbsp;Samo, primetite da smo rekli 'sadašnja ili dosadašnja' Vaseljena. Ako razgovaramo samo o sadašnjoj, evo baš današnjoj Vaseljeni, od istočnih kvartova grada Čikaga pa sve do ruba Vaseljene, možemo se lepo snaći i sa kudikamo užim izborom čestica. Od šest kvarkova dovoljno nam je da uzmemo samo dva, dole i gore, jer oni, u raznim kombinacijama, daju jezgro svih atoma (onih atoma koji stoje u periodnoj tablici elemenata). Od svih leptona, jedino bez starog dobrog elektrona koji 'kruži' oko jezgra i bez neutrina koji je bitan u mnogim reakcijama, ne možemo živeti. Onda, šta će nam uopšte muon i tau? Šta će nam šarm kvark, čudni kvark i teži kvarkovi? Dobro, umemo da ih napravimo u našim akceleratorima - štaviše, otkrivamo ih i u sudarima kosmičkih zraka. Ali zašto su oni ovde? Više o tim 'ekstra' a-tomima kazaćemo nešto kasnije u ovoj knjizi.
</TD></TR></TABLE>
<P class="next">
<A HREF=p20.html><IMG BORDER=0 SRC=next.jpg></A>
</CENTER>
</BODY>
</HTML>
