
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>POVRATAK ATOMU
<P>&nbsp;&nbsp;&nbsp;&nbsp;&nbsp;Implikacije Lavoazijeovog rada ispitivao je, jedno pokolenje kasnije, skromni engleski nastavnik, građanin iz srednje društvene klase, Džon Dalton (John Dalton). Tek sa Daltonom konačno imamo našu klasičnu sliku naučnika pogodnu za televizijske filmove. Izgleda da se u njegovom ličnom životu nije nikad desilo ništa. Nije se nikad ni oženio. Govorio je: "Glava mi je toliko puna trouglova, hemijskih procesa, električnih opita i sličnog, da nemam kad da mislim o ženidbi." Za njega je dan velikih događaja bio ako se prošeta po gradu i možda ode na sastanak verske zajednice kvekera.
<BR>&nbsp;&nbsp;&nbsp;&nbsp;&nbsp;Dalton je počeo kao skromni nastavnik u školi internatskog tipa, gde je slobodno vreme ispunjavao čitajući dela Njutna i Bojla. Više od deset godina bio je na tom radnom mestu, a onda se ubacio da bude nastavnik matematike u jednom koledžu u Mančesteru. Kad je tamo stigao, saopštili su mu da će morati takođe da drži časove hemije. Uložio je žalbu, jer je to značilo dvadeset jedan sat nastave nedeljno! Godine 1800. daje ostavku i otvara svoju sopstvenu nastavnu akademiju, što mu je dalo vremena da se bavi istraživanjima u oblasti hemije. Među naučnicima se smatralo da je Džon Dalton jedva nešto malo više od amatera - sve dok nije otkrio svetu svoju atomsku teoriju, a to je učinio između 1803. i 1808. godine, dakle na početku devetnaestog veka. Koliko je nama poznato, Dalton je bio prvi koji je i formalno vaskrsnuo Demokritov termin atom, u značenju: sićušna pojedinačna čestica koja, zajedno sa još mnogo takvih, sačinjava materiju. Ali uneo je izmenu. Pamtimo da su kod Demokrita atomi različitih tvari imali različite oblike. Tu ključnu ulogu kod Daltona je preuzela težina.
<BR>&nbsp;&nbsp;&nbsp;&nbsp;&nbsp;Ova atomska teorija bila je Daltonov najveći doprinos nauci. Neki ljudi pričaju da je otkriće atoma tada već 'visilo u vazduhu' (a i jeste), neki istoričari kažu da se Daltonu pripisuje više zasluga nego što ih zavređuje, ali, u svakom slučaju, niko ne dovodi u pitanje činjenicu da je njegova teorija zapanjujuće uticala na atomsku teoriju hemije - disciplinu koja je uskoro postala jedna od najuticajnijih u celokupnoj nauci, prodirući u mnoge druge oblasti. Sasvim je u redu to što je prvi opitni 'dokaz' o postojanju atoma došao upravo iz hemije. Pamtimo kako su strastveno antički Grci pokušavali da vide nešto nepromenljivo, jedno 'arhe', u ovom svetu gde se stalno sve menja. Ovu krizu razrešio je a-tom. Samo premeštaš i preraspoređuješ a-tome i postigneš koju god promenu želiš, ali čvrsta stena na kojoj se temelji naše postojanje, a ta stena je a-tom, ostaje nepromenljiva. U hemiji, srazmerno mali broj vrsta atoma daje ogromne mogućnosti izbora zato što postoji ogroman broj mogućih kombinacija: jedan ugljenikov atom može se kombinovati sa jednim kiseonikovim, ili sa dva; vodonik sa kiseonikom, ili sa hlorom, ili sa sumporom i tako dalje, pa ipak atomi vodinika ostaju uvek vodonik - svi su međusobno jednaki i ne mogu se izmeniti nikako. Uh, baš smo se zaleteli, a zaboravismo našeg junaka, Daltona.
<BR>&nbsp;&nbsp;&nbsp;&nbsp;&nbsp;Pošto je primetio da se osobine gasova najbolje mogu objasniti postulatom o atomima, Dalton je prionuo na posao da ovu zamisao primeni na hemijske reakcije. Primetio je da svako hemijsko jedinjenje uvek sadrži svoje sastavne elemente u razmeri koja ostaje ista, težinski gledano. Na primer, ugljenik i kiseonik se kombinuju i daju ugljen-monoksid (CO). Ako hoćeš da napraviš ugljen-monoksid, uvek će ti biti potrebno 12 grama ugljenika i 16 grama kiseonika, ili 12 kilograma ugljenika i 16 kilograma kiseonika; koju god težinsku jedinicu da želiš, uzmi je, ali razmera će uvek ostati 12:16. Kako bi se ovo moglo objasniti? Ako jedan atom ugljenika ima težinu od 12 nekih sitnih jedinica, a jedan atom kiseonika težinu od 16 istih tih sitnih jedinica, onda, prilikom spajanja makar i najvećih količina ta dva elementa, mora iskrsnuti ista ta razmera. Ovo samo po sebi ne bi bio jak argument u prilog atoma. Međutim, možeš praviti razna jedinjenja vodonika sa kiseonikom i sa ugljenikom, i razmera će uvek biti 1 prema 12 prema 16. Sad već počinju da ponestaju alternativna objašnjenja. A kad se ista ta logika uspešno primeni na stotine raznih jedinjenja, atomi ostaju jedino razumno objašnjenje.
<BR>&nbsp;&nbsp;&nbsp;&nbsp;&nbsp;Dalton je izveo revoluciju u nauci tako što je proglasio da je atom osnovna jedinica svakog hemijskog elementa i da svaki hemijski atom ima svoju sopstvenu, određenu, težinu. Evo kako to piše sam Dalton, godine 1808:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Postoje tri jasno različita tela po vrstama, ili tri stanja, koja su naročito privukla pažnju filozofskih hemičara; a to jesu stanja označena nazivima elastični fluidi, tečnosti i čvrsta tela. Jedan vrlo slavan primer jeste voda koja nam se ukazuje kao tvar sposobna, pod određenim okolnostima, da sva ta tri stanja poprimi. U vodenoj pari mi prepoznajemo savršeno elastičan fluid, u vodi savršenu tečnost, a u ledu telo sasvim čvrsto. Ova opažanja tiho su dovela do zaključka koji izgleda da je opšteprihvaćen, a po kome sva tela opazivo velika, svejedno da li tečna ili čvrsta, jesu sastavljena od ogromnog broja krajnje malenih čestica ili atoma materije, povezanih silom privlačenja, koja je manje ili više jaka, zavisno od okolnosti...
<BR>&nbsp;&nbsp;&nbsp;&nbsp;&nbsp;Hemijska analiza i sinteza ne idu dalje od toga nego da organizuju razdvajanje čestica jednih od čestica drugih i njihovo ponovno spajanje. Nikakvo novo stvaranje, a ni uništavanje materije nije u domašaju delanja hemijskih agenasa. Kao da pokušavamo dovući neku novu planetu u Sunčevi sistem, ili pak uništiti neku već postojeću, tako bi bilo kad bismo hteli česticu vodonika stvoriti ili uništiti. Sve promene koje mi možemo izazvati sastoje se u tome da razdvojimo čestice koje su u stanju povezanom ili one koje su malopre bile udaljene sada da zbližimo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Zanimljiva je suprotnost u naučnom stilu Lavoazijea i Daltona. Dok je Lavoazije bio pomni meritelj, držao do preciznosti i time postigao dramatično preustrojavanje hemijske metodologije, Dalton je činio mnogo grešaka. Ubeležio je broj 7 umesto 8 za relativnu težinu kiseonika u odnosu na vodonik. Pogrešno je shvatio sastav vode, kao i amonijaka. Pa ipak, postigao je jedno od najdubljih naučnih otkrića te epohe: posle 2.200 godina nagađanja i mutnih spekulacija, dokazao je baš on, Džon Dalton, da atomi stvarno postoje. Predstavio je javnosti novi pogled na stvari, koji, "ako se ustali, što ja ne sumnjem da vremenom hoće, onda će proizvesti najzamašnije promene u sistemu hemije i svesti je celu na jednu nauku velike jednostavnosti." A njegov aparat nije bio moćan mikroskop, niti akcelerator čestica, nego pregršt epruveta, jedne precizne apotekarske terazije, hemijska naučna literatura onog vremena i stvaralačko nadahnuće.
<BR>&nbsp;&nbsp;&nbsp;&nbsp;&nbsp;Ono čemu je Dalton nadenuo naziv atom svakako nije a-tom iz Demokritovih predviđanja. Sada znamo da atom kiseonika, na primer, nije nedeljiv. On ima svoju podstrukturu, i to veoma složenu. Ali taj naziv zadržao se u upotrebi: kad se danas normalno kaže atom, misli se na Daltonov atom. A to je, zapravo, hemijski atom, najmanji mogući komadić nekog hemijskog elementa, kao što su vodonik, kiseonik, ugljenik ili uran.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Naslov u dnevnom listu Rojal Enkvajerer iz 1815. godine:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;HEMIČAR NAŠAO KONAČNU ČESTICU
<BR>&nbsp;&nbsp;&nbsp;&nbsp;&nbsp;OSTAVLJA BOA-DAVITELJE I URIN
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;S vremena na (ogromno) vreme, dogodi se da neki naučnik dođe do saznanja koje je tako jednostavno i elegantno da naprosto mora biti istinito, saznanja koje, čini se, rešava jednim brzim potezom neki problem koji je mučio nauku hiljadama godina. S vremena na (sto puta ogromnije) vreme, dogodi se da je taj naučnik u pravu.
<BR>&nbsp;&nbsp;&nbsp;&nbsp;&nbsp;O Vilijemu Prautu (William Prout) možete reći samo to da je bio blizu, tako blizu... Njegov predlog bio je jedan od nekoliko najvećih 'Uh! zamalo!' predloga u njegovom stoleću. Nagađao je, a kad je svoju tvrdnju izneo, odbačena je, ali iz pogrešnog razloga, pa i to uglavnom sticajem nesrećnih okolnosti. Negde oko 1815. godine ovaj engleski hemičar pomislio je da je našao česticu od koje je sagrađena sva materija: atom vodonika.
<BR>&nbsp;&nbsp;&nbsp;&nbsp;&nbsp;Hajde da budemo pošteni prema njemu. Zamisao je bila duboka, elegantna, a pogrešna 'samo malčice'. Praut je radio ono što dobar naučnik treba da radi: tragao je za jednostavnošću, kao što nas još grčka tradicija uči. Tražio je, među dvadeset pet hemijskih elemenata poznatih u ono vreme, najmanji zajednički sadržalac. Valja priznati da je malo odlutao iz polja svoje stručnosti. Glavno postignuće po kome je bio poznat savremenicima sastojalo se u tome što je napisao celovit priručnik o mokraći. Osim toga, obavljao je opširne opite sa izmetom zmije koja se zove boa-davitelj. Kako ga je to dovelo do atomizma, ne bih da nagađam.
<BR>&nbsp;&nbsp;&nbsp;&nbsp;&nbsp;Prautu je bilo jasno da vodonik ima atomsku težinu 1 i da je najlakši od svih elemenata. Pa, možda je onda to 'osnovna materija', rekao je on, možda su svi ostali elementi samo kombinacije vodonikovih atoma. Vođen duhom drevnih mudraca, dao je ovoj svojoj kvintesenciji naziv 'protajl'. Njegova zamisao bila je poprilično razumna, jer atomske težine većine hemijskih elemenata bile su otprilike celi prirodni brojevi, i mogle su se dobiti tako da naprosto pomnožiš težinu vodonikovog atoma sa nekim celim brojem. Naime, tako je izgledalo zato što je merenje relativne atomske težine tada obavljano najčešće prilično približno. Ali ta merenja su polako postajala sve tačnija i tada je Prautova hipoteza opovrgnuta (iz pogrešnog razloga). Nađeno je da hlor, na primer, ima relativnu atomsku težinu od 35,5. Time je Prautova zamisao bila oborena, jer ne može postojati pola atoma. A mi sada znamo da je prirodni hlor mešavina dva izotopa hlora - dakle, dve varijacije. Jedan izotop je 'težak 35 vodonika' a drugi izotop je 'težak 37 vodonika'. A to nisu nikakvi vodonici, nego su to protoni i neutroni, koji imaju maltene istu masu kao vodonikov atom.
<BR>&nbsp;&nbsp;&nbsp;&nbsp;&nbsp;Ono što je Praut svojom hipotezom predvideo bilo je da bi mogao postojati jedan nukleon (nukleoni su čestice u jezgru; postoje dva nukleona, jedan je proton, drugi je neutron) koji bi bio univerzalna 'opeka' od koje je sva materija sazdana. To je Praut đavolski dobro pokušao. Potera za sistemom koji se ne sastoji od 25 elemenata, nego od nečeg jednostavnijeg, neminovno je morala uspeti, kad-tad.
<BR>&nbsp;&nbsp;&nbsp;&nbsp;&nbsp;Ali ne u devetnaestom veku.
</TD></TR></TABLE>
<P class="next">
<A HREF=p50.html><IMG BORDER=0 SRC=next.jpg></A>
</CENTER>
</BODY>
</HTML>
