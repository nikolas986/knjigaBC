
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=windows-1250">
</HEAD>
<BODY>
<center><table width=97%><tr><td>
<H3>DALMATINSKI PESNIK
<P>&nbsp;&nbsp;&nbsp;&nbsp;&nbsp;Još jedna beleška, završna, o ovoj etapi, dobu mehanike, velikoj eri klasične fizike. Frazu 'išao je ispred svog vremena' ljudi koriste često i prečesto. Ali ja ću je ovde ipak upotrebiti. Ne govorim o Galileju niti o Njutnu. Obojica su stigla baš u pravo vreme, ni prerano ni prekasno. Gravitacija, vršenje opita, merenje, matematički dokazi... sve te stvari bile su u vazduhu. Galilej, Kepler, Brahe i Njutn bili su prihvaćeni - slavljeni sa fanfarama! - u sopstvenom vremenu zato što su nastupili sa zamislima koje je naučna zajednica bila spremna da prihvati. Nije svako te sreće.
<BR>&nbsp;&nbsp;&nbsp;&nbsp;&nbsp;Ruđer Josip Bošković, po rođenju Dubrovčanin, koji je veliki deo svoje karijere proveo ipak u Rimu, rođen je 1711. godine, šesnaest godina pre smrti Njutna. Bošković je veoma podržavao Njutnove teorije, ali je imao izvesne probleme sa zakonom gravitacije. Rekao je da su ti problemi u vezi sa 'klasičnom granicom' koja se sastoji u tome što, kad su razdaljine veoma velike, možeš da se opredeliš za neku približno tačnu vrednost. Bošković je tvrdio da su Njutnovi zakoni gravitacije "maltene savršeno tačni, ali da izvesna odstupanja od zakona o obrnutom kvadratu rastojanja ipak postoje, iako su vrlo malena." Nagađao je da će ovaj klasični zakon morati sasvim da se 'sruši' na atomskoj razmeri veličina, na kojoj su sile privlačenja zamenjene oscilacijama između privlačnih i odbojnih sila. Zaprepašćujuća misao za naučnika u osamnaestom veku.
<BR>&nbsp;&nbsp;&nbsp;&nbsp;&nbsp;Bošković se rvao i sa starim problemom delovanja iz daljine. Pošto je bio pre svega i iznad svega geometar, došao je na zamisao da postoje polja sile pomoću kojih možemo da objasnimo kako tela deluju na druga tela na rastojanju. Ali, čekajte, nije to sve!
<BR>&nbsp;&nbsp;&nbsp;&nbsp;&nbsp;Bošković je imao još jednu zamisao, potpuno ludačku za osamnaesti vek (a možda i za bilo koji drugi). Materija je sazdana od nevidljivih i nedeljivih a-toma, rekao je on. Dobro, to nije osobito novo, sa tim bi se saglasili i Leukip, Demokrit, Galilej, Njutn i drugi. Ali čujte ovo što je novo: Bošković je tvrdio da te čestice nemaju veličinu; naime, da su geometrijske tačke. Jasno je, kao i kod mnogih drugih zamisli u nauci, da se za ovo mogu naći nagoveštaji u radovima ranijih naučnika; verovatno već kod starih Grka, a naravno i kod Galileja. Kao što ste možda zapamtili na časovima geometrije u srednjoj školi, tačka je samo jedno mesto. Bez dimenzija. A Bošković tvrdi, ni manje ni više, da je materija sazdana od čestica koje nemaju nikakve dimenzije! Mi nađosmo, evo pre dvadesetak godina, jednu česticu koja odgovara tom opisu. Nazvasmo je kvark.
<BR>&nbsp;&nbsp;&nbsp;&nbsp;&nbsp;Vratićemo se još na gospodina Boškovića.
</TD></TR></TABLE>
<P class="next">
<A HREF=p44.html><IMG BORDER=0 SRC=next.jpg></A>
</CENTER>
</BODY>
</HTML>
