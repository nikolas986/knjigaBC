
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>NEVOLJA SA GRAVITACIJOM
<P>&nbsp;&nbsp;&nbsp;&nbsp;&nbsp;Videli smo da je na nivou atoma gravitaciona sila - recimo, ona kojom jedan elektron deluje na jedan proton - tako malena da njenu slabašnost možemo izraziti tek uz pomoć jedne jedinice i četrdeset jedne nule. To je uistinu - slabo! U makroskopskim razmerama, zakon o obrnutom kvadratu rastojanja lako je proveriti posmatranjem dinamike našeg Sunčevog sistema. Ali u laboratoriji je vrlo teško proveriti zakon gravitacije. Treba upotrebiti osetljivu torzionu vagu. Prava nevolja sa gravitacijom u devedesetim godinama ovog veka sastoji se u tome što mi, od četiri poznate sile, samo još ovu jednu ne uspevamo da uklopimo u kvantnu teoriju. Kao što sam pomenuo ranije, identifikovali smo čestice koje su prenosioci sile, i to one koje prenose slabu, jaku i elektromagnetnu silu. Ali čestica koja bi bila u vezi sa gravitacijom još nam izmiče. Nadenuli smo naziv toj hipotetičnoj čestici koja bi mogla prenositi gravitacionu silu - graviton - ali nismo nikad nijedan graviton otkrili. Izgrađeni su veoma veliki, veoma osetljivi uređaji koji bi trebalo da otkriju gravitacione talase; očekujemo da gravitacioni talas nastane kad tamo negde, u kosmosu, nastupi neki kataklizmični astronomski događaj - na primer, supernova - ili kad crna rupa najednom proguta neku zlosrećnu zvezdu, ili kad se, što je malo verovatno, sudare dve neutronske zvezde. Ali još nikada nijedan takav događaj nismo otkrili. Traganje se nastavlja.
<BR>&nbsp;&nbsp;&nbsp;&nbsp;&nbsp;Gravitacija je nama problem broj jedan kad god pokušamo da spojimo fiziku čestica sa kosmologijom. Ponašamo se u tome kao da smo antički Grci, naprosto čekamo... čekamo da se nešto desi, nismo sposobni da izvedemo nijedan opit. Eh, kad bismo mogli da napravimo strahovito brz čeoni sudar dve zvezde, a ne dva protona! Tad bismo videli neka stvarna dejstva. Ako su kosmolozi u pravu i ako teorija zvana Veliki prasak još jeste dobra - a mene su neki ljudi ubeđivali nedavno na jednom sastanku da je to tako, da se još nije srušila - onda su u nekoj veoma ranoj fazi sve čestice Vaseljene bile zgurene u jedan veoma malen prostor. Tada je energija po čestici bila ogromna. Gravitaciona sila, ojačana tolikom energijom (a energija je ekvivalent mase), tada je bila toliko velika, da je i u razmerama atoma morala biti dostojna poštovanja. A kvantna teorija jeste gospodarica atoma. Dokle god ne uvedemo i silu teže u porodicu kvantnih sila, nećemo moći da shvatimo pojedinosti Velikog praska, niti da zaista razumemo najdublju strukturu elementarnih čestica.
</TD></TR></TABLE>
<P class="next">
<A HREF=p41.html><IMG BORDER=0 SRC=next.jpg></A>
</CENTER>
</BODY>
</HTML>
