
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>ČOVEK KOJI JE OTKRIO DEVET PALČEVA NIČEGA
<P>&nbsp;&nbsp;&nbsp;&nbsp;&nbsp;Pre nego što pređemo na baš prave hemičare, moramo pomenuti naučnika koji se zvao Evanđelista Toričeli (Evangelista Toricelli, 1608-1647). On je premostio provaliju između mehanike i hemije, u pokušaju da vrati atomizmu status ozbiljne naučne teorije. Ponoviću, Demokrit govoraše: "Ne postoji ništa osim atoma i praznog prostora; sve ostalo su samo mnjenja." Prema tome, ako hoćeš da dokažeš vrednost atomizma, potrebni su ti atomi, ali takođe su ti potrebni prazni prostori između njih. Aristotel se protivio i samoj zamisli vakuuma, govorio je: "Priroda se užasava vakuuma", što je posle nastavila da govori katolička crkva, čak i tokom renesanse.
<BR>&nbsp;&nbsp;&nbsp;&nbsp;&nbsp;Tu se umešao Toričeli. Bio je jedan od Galilejevih učenika u vreme kad je Galilej već bio u poznim godinama. Leta Gospodnjeg 1642. dade Galilej ovom svome učeniku jedan zadatak. Firentinski kopači bunara primetili su da usisna pumpa nikako neće da povuče vodu više od 10 metara uvis. Zbog čega bi to bilo tako? Početna pretpostavka, koju su zastupili Galilej i drugi, glasila je da vakuum jeste jedna 'sila', da pumpa proizvodi delimični vakuum, a onda taj delimični vakuum povuče vodu uvis koliko može. Galilej, očigledno, nije želeo da se bavi problemima tamo nekih bunardžija, pa je poslao momka da to vidi.
<BR>&nbsp;&nbsp;&nbsp;&nbsp;&nbsp;Toričeli je uvideo da vodu ne vuče ništa uvis, nego da je nešto gura odozdo - i da to nešto jeste normalan pritisak vazduha. Kad pumpa isisava vazduh iznad stuba vode, na tom mestu nastaje manji pritisak, ali pošto normalan vazduh svuda oko te pumpe vrši na površinu vode jak pritisak (pa i na vodu koja je utonula u slojeve zemlje oko bunara), voda mora da se pomakne nagore. Godinu dana posle Galilejeve smrti, Toričeli je proverio ovu svoju teoriju. Računao je ovako: pošto je živa 13,5 puta gušća od vode, trebalo bi da potisak vazduha odgura živu uvis kroz cev 13,5 puta manje nego što uspeva vodu; a to bi bilo oko 760 milimetara. Toričeli je nabavio debelu staklenu cev dugačku oko 1 metar, zatvorenu na dnu. Obavio je jedan jednostavan opit. Nasuo je u tu cev živu, sve do vrha. Uzeo je čep i zatvorio cev. Onda je prevrnuo cev naopačke, zagnjurio u činiju punu žive i izvukao čep. Jedan deo tog tečnog metala izlio se iz cevi u zdelu. Ali, baš kao što je Toričeli predvideo, 760 milimetara živinog stuba ostalo je u cevi.
<BR>&nbsp;&nbsp;&nbsp;&nbsp;&nbsp;Ovaj događaj od prekretnog značaja u fizici često se pominje kao pronalazak prvog barometra, što, dabome, i jeste. Toričeli je opazio da se visina živinog stuba menja iz dana u dan zato što i pritisak vazduha varira. Toričelijeva cev merila je ove fluktuacije atmosferskog pritiska. Ali nas ovde zanima nešto kudikamo značajnije. Hajde da zaboravimo taj stub žive visok trideset palaca i da gledamo samo onih praznih devet palčeva na onom kraju cevi koji je sada gore. Tu stvarno nema ničega. Praznina. Staklena cev, a u tom njenom delu nema žive, ali ni vazduha. Dobro, nije baš sasvim tako; to je prilično dobar vakuum, ali živa isparava, pa se tu nađe pogdekoji molekul živine pare, i to, u zavisnosti od temperature, možda malo više ili malo manje. Taj vakuum možemo meriti jedinicom za pritisak koja se zove 'tor' po Toričeliju (ali je danas izvan sistema prihvaćenih mernih jedinica) i kazati da iznosi oko 10<SUP>-6</SUP> tora, a to znači oko jedan milijarditi deo normalnog vazdušnog pritiska. Moderne pumpe postižu 10<SUP>-11</SUP> tora, pa i bolje od toga. U svakom slučaju, Toričeli je postigao prvi veštački stvoreni visokokvalitetni vakuum. Od tog zaključka nije se moglo odstupiti - nije se imalo na koju stranu uzmicati. Možda se priroda užasava, a možda se i ne užasava vakuuma, ali svakako mora da ga otrpi ponegde.
<BR>&nbsp;&nbsp;&nbsp;&nbsp;&nbsp;E, sad kad smo dokazali da postoji prazan prostor, bilo je potrebno da nađemo i atome koje ćemo u njega staviti.
</TD></TR></TABLE>
<P class="next">
<A HREF=p46.html><IMG BORDER=0 SRC=next.jpg></A>
</CENTER>
</BODY>
</HTML>
