
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>ISAKOVO OMILJENO F
<P>&nbsp;&nbsp;&nbsp;&nbsp;&nbsp;Sledeće od najdubljih otkrića Isaka Njutna bilo je u vezi sa jednom tačno određenom silom, koju je u prirodi našao, a to je gravitacija. Imajte na umu da ono F sa strelicom iznad u Njutnovom drugom zakonu jeste prvo slovo od engleske reči force koja znači 'sila' - naprosto bilo koja sila, svaka sila. Međutim, kad se čovek odlučuje koju određenu silu da udene u formulu F = ma, onda mora prvo da odredi tu silu, mora nekako da je kvantifikuje, da bi jednačina mogla da dejstvuje. A ovo znači - Bog nek nam bude u pomoći - da moramo napisati još jednu jednačinu.
<BR>&nbsp;&nbsp;&nbsp;&nbsp;&nbsp;Jednačina koju je Njutn napisao za F (gravitacija) - ali samo kada je relevantna sila gravitacija - naziva se opšti zakon gravitacije. Zamisao se sastoji u tome da svako telo deluje gravitacionim silama na sva druga tela. A kolikom snagom će delovati, to zavisi od toga koliko su tela udaljena i koliko u kom telu ima materije. Materije? Čekaj malo. Ovde je došla do izražaja Njutnova opredeljenost za atomsku prirodu materije. On je zaključio da sila gravitacije deluje na sve atome jednog predmeta, a ne samo na neke; ne samo na one na površini, recimo. Dakle, kad planeta Zemlja privlači jabuku, privlači je celu, a ne samo koru. Svaki atom planete Zemlje deluje privlačnom snagom na svaki atom te jabuke. Isto tako deluje, dužni smo da kažemo, i svaki atom jabuke na sve atome planete Zemlje - na svaki pojedini! Stravična simetrija postoji ovde, jer kad jabuka pada ka Zemlji, i Zemlja se pomakne malo, nemerljivo malo ka jabuci. Zemlja i jabuka krenu jedna drugoj u susret! To što kažemo da je taj zakon 'svevažeći' upućuje nas i na činjenicu da se ta sila nalazi svuda. Planeta Zemlja isto tako vuče Mesec; tegli ona tako i planetu Mars, pa i samo Sunce; štaviše, i jedno drugo Sunce koje se zove Proksima Kentaura i najbliža nam je zvezda u Vaseljeni, udaljena oko 4.800.000.000.000.000 kilometara odavde. Ukratko, Njutnov zakon gravitacije obuhvata sva tela svuda. To je jedna sila koja se pruža u prostor i dohvata sve stvari, ali sa povećanjem udaljenosti postaje slabija. Mi teramo studente da nauče da tu postoji 'obrnuti kvadrat rastojanja', a to znači: slabljenje sile gravitacije srazmerno je udaljenosti dignutoj na kvadrat. Dakle, ako rastojanje između dva tela postane dvostruko veće, sila postane ne dvostruko nego četvorostruko slabija. Ako se rastojanje utrostruči, sila gravitacije oslabi devetostruko. I - tako dalje.
</TD></TR></TABLE>
<P class="next">
<A HREF=p36.html><IMG BORDER=0 SRC=next.jpg></A>
</CENTER>
</BODY>
</HTML>
