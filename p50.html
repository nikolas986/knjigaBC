
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>KARTANJE S ELEMENTIMA
<P>&nbsp;&nbsp;&nbsp;&nbsp;&nbsp;Našu navrat-nanos jurnjavu kroz više od dvesta godina hemije završavamo čovekom po imenu Dmitrij Mendeljejev. Taj hemičar rodio se u Sibiru. On je napravio periodni sistem elemenata. Ta njegova tablica bila je ogroman korak napred u klasifikovanju hemijskih elemenata; istovremeno, značila je napredak u traganju za Demokritovim atomom.
<BR>&nbsp;&nbsp;&nbsp;&nbsp;&nbsp;Ali Mendeljejev je u svome životu istrpeo mnogo ljudske mržnje i zlobe. Tog čudaka - hranio se uglavnom kiselim mlekom (isprobavao je tačnost neke tadašnje mode u medicini) - upravo su zbog tablice periodnosti elemenata grubo ismevale kolege. Uvek je bio na strani studenata kada su iskrsavali problemi na Petrogradskom univerzitetu; i kad ih je podržao, već pred kraj svoje karijere, u nekom studentskom štrajku, univerzitetske vlasti su ga izbacile s posla.
<BR>&nbsp;&nbsp;&nbsp;&nbsp;&nbsp;Da nije imao studente, moguće je da nikada ne bi načinio periodni sistem. Kad je naimenovan da predaje na katedri za hemiju, godine 1867, Mendeljejev nije mogao naći dobar udžbenik koji bi preporučio studentima, pa je zato prionuo da ga napiše sam. Hemiju je sagledavao kao 'nauku o masi' - eto opet te usmerenosti naučnika na masu - a prilikom pisanja udžbenika dosetio se da poznate elemente poređa naprosto po redosledu njihove atomske težine.
<BR>&nbsp;&nbsp;&nbsp;&nbsp;&nbsp;To je uradio tako što je igrao karte. Napravio je karte kao za kartanje, ali prazne, pogodne da se na njima nešto zapisuje; zapisao je na svakoj simbol za po jedan hemijski element. Ali uz to je zapisao i njihove atomske težine i razne odlike (na primer, natrijum, aktivan metal; argon, inertan gas). Mendeljejev je voleo jednu igru sa kartama zvanu pasijans. I tako je on ređao pasijans, nameštajući karte po redosledu njihovih atomskih težina, od vodonika pa redom ka sve težim i težim elementima. Onda je otkrio da tu postoji izvesna periodičnost. Slične hemijske odlike pojavile su se i po nekoliko puta na svakoj osmoj karti. Na primer, litijum, natrijum i kalijum su hemijski aktivni metali, a nalaze se na položajama 3, 11 i 19. Slično tome, vodonik (1), fluor (9) i hlor (17) su aktivni gasovi. On je poređao pasijans drugačije, tako da je sad dobio osam uspravnih redova. U svakom stupcu našli su se elementi sa sličnim osobinama.
<BR>&nbsp;&nbsp;&nbsp;&nbsp;&nbsp;Mendeljejev je učinio još nešto neobično. Nije na silu popunio svako prazno mesto. Kao i u kartanju, znao je da je poneka dobra karta skrivena. Želeo je tablicu koja će izgledati razumno kad se čita i uspravno i vodoravno. Ako u sistemu postoji jedno prazno mesto, a sistem zahteva da tu bude neki element koji bi imao određene osobine, a takav element još nije otkriven - pa, ništa zato, nek ostane mesto nepopunjeno. Bolje tako, nego da se neki poznati element ugura tamo gde mu mesto nije. Samo, Mendeljejev je svakoj takvoj praznini nadenuo naziv, koristeći neobični prefiks 'eka' koji na jeziku sanskrit znači 'jedan'. Rupu ispod aluminijuma nazvao je eka-aluminijum, a rupu ispod silicijuma nazvao je eka-silicijum.
<BR>&nbsp;&nbsp;&nbsp;&nbsp;&nbsp;Te rupe u sistemu bile su jedan od povoda za podsmevanje mnogih kolega Mendeljejeva. Kad, ono, pet godina kasnije, otkriven je galijum i pokazalo se da je popunio rupu 'eka-aluminijum' i da ima sve one osobine koje je Mendeljejev predvideo. A godine 1886. otkriše naučnici i germanijum i, gle čuda, on tačno popuni rupu 'eka-silicijum' i pokaza se da igra hemijskog pasijansa nije baš tolika glupost.
<BR>&nbsp;&nbsp;&nbsp;&nbsp;&nbsp;Jedan od činilaca koji su učinili Mendaljejevljevu tablicu mogućom bilo je i to što su hemičari postali precizniji u merenju atomskih težina elemenata. Mendeljejev je lično obavio neka merenja i ispravio neke od dotadašnjih grešaka, i time samo navukao na sebe ljutu mržnju onih naučnika 'od autoriteta' čije je rezultate revidirao.
<BR>&nbsp;&nbsp;&nbsp;&nbsp;&nbsp;Otkud te pravilnosti u periodnoj tablici, to nikome nije bilo jasno sve dok, u dvadesetom veku, nisu otkriveni jezgro atoma i kvantni atom. Zapravo, objavljivanje periodne tablice u prvi mah obeshrabrilo je naučnike. Pedesetak popunjenih mesta na tablici, a svaku popunjava nešto što bi trebalo da bude 'atom' - dakle, jedan od osnovnih sastojaka cele Vaseljene, sastojaka koji navodno ne mogu biti deljeni na bilo šta sitnije. Ovaj broj je brzo rastao i dostigao devedeset. Potkraj devetnaestog veka, sam pogled na periodni sistem elemenata mogao je navesti mnoge naučnike na očajavanje. Pa, gde je to jednostavno jedinstvo za kojim toliko tragasmo već dvadeset i nekoliko vekova? Međutim, upravo onaj red koji je Mendeljejev pronašao u opštem 'haosu' elemenata ukazivao je na postojanje dublje jednostavnosti. Kad gledamo ondašnju tablicu, ali sa znanjem koje sada imamo, jasno nam je da je ta tablica naprosto molila da se neko smiluje i kaže da atomi imaju određenu unutrašnju strukturu koja se periodično ponavlja. Ali ne; hemičari nisu bili spremni da odustanu od zamisli da je atom vodonika nedeljiv, atom kiseonika nedeljiv i tako dalje - da je svaki nedeljiv. Međutim, nauka će izvesti nešto uspešniji napad iz jednog drugog pravca.
<BR>&nbsp;&nbsp;&nbsp;&nbsp;&nbsp;Nemojte bacati na Mendeljejeva krivicu što mu je sistem bio tako složen. Čovek je naprosto organizovao džumbus u nekakav red, koliko je najbolje bilo moguće; radio je ono što dobri naučnici rade - tragao za redom usred složenosti. Za života nije dobio od svojih kolega zasluženo priznanje, a ni Nobelovu nagradu, iako je bio živ još nekoliko godina po ustanovljenju te nagrade. Ali kad je umro, godine 1907, dobio je najveću moguću počast za jednog nastavnika. Grupa studenata išla je iza pogrebne povorke, noseći visoko iznad glave podignutu tablicu sa njegovim periodnim sistemom elemenata. To i jeste ono što je ostavio u nasleđe ljudskom rodu: tu tablicu, koja danas visi na zidu svake laboratorije i svakog kabineta za hemiju u svim srednjim školama na ovom svetu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A sada na poslednjoj etapi ovog oscilirajućeg razvoja klasične fizike napuštamo izučavanja materije i čestica i vraćamo se proučavanju sile. U ovom slučaju, elektriciteta. U devetnaestom veku, smatralo se da je poznavanje elektriciteta praktično zasebna nauka.
<BR>&nbsp;&nbsp;&nbsp;&nbsp;&nbsp;Bila je to tajanstvena sila. U prvo vreme činilo se da nigde u prirodi ne nastaje spontano, osim u jednom zastrašujućem obliku, a to je munja. Zato su istraživači morali da urade jednu 'neprirodnu' stvar: prvo da proizvedu ovu pojavu, a tek onda da je proučavaju. Danas znamo, međutim, da je elektricitet svuda; sva materija je električne prirode. Ovo imajte na umu kad stignemo u moderna vremena, kad počnemo raspravu o egzotičnim česticama koje se proizvode u akceleratorima. I elektricitet je smatran za nešto egzotično u devetnaestom veku, ne manje nego kvarkovi danas. A gle kako smo se danas okružili elektricitetom. To je još jedan primer kako ljudska bića umeju da menjaju svoju životnu okolinu.
<BR>&nbsp;&nbsp;&nbsp;&nbsp;&nbsp;Mnogi ljudi postadoše heroji elektriciteta i magnetizma u ovom ranom razdoblju; imena mnogih takvih data su raznim električnim jedinicama. Jedan od njih je Šarl Ogisten de Kulon (Charles Augustin de Coulomb) po kome je nazvana jedinica za količinu elektriciteta, kulon. Idemo dalje. Andre Amper (Andr&eacute; Amp&egrave;re) - jedinica za jačinu električne struje, amper. Georg Om (Georg Ohm) - jedinica za električni otpor, om. Džejms Vat (James Watt) - jedinica za snagu, vat. Tu je negde i Džejms Džul (James Joule) po kome nazvaše jedinicu za rad i energiju, džul. Luiđi Galvani (Luigi Galvani) nam je dao galvanometar, spravicu za merenje električnih struja, a Alesandro Volta (Alessandro Volta) dao nam je volt, jedinicu za napon, to jest potencijal, odnosno elektromotornu silu. Slično tome su K. F. Gaus (C. F. Gauss), Hans Kristijan Ersted (Hans Christian Oersted) i V. E. Veber (W. E. Weber) ostavili trag u nauci, a svoja imena raznim mernim jedinicama i količinama sračunatim da seju užas i gađenje kroz redove budućih studenata elektrotehnike. Samo Bendžamin Frenklin - ništa. Nijedna električna jedinica danas se po njemu ne zove, iako je dao značajne doprinose. Jadni Ben! Pa, dobro, ali se jedna vrsta furunice zove po njemu, a osim toga njegov je portret na novčanicama od sto dolara. Frenklin je primetio da postoje dve vrste elektriciteta. Mogao im je dati nazive Joca i Moca, ali on je odlučio da ih nazove plus (+) i minus (-). Frenklin je odredio da se količina elektriciteta koja postoji na nekom telu zove 'električni naboj' ili 'naelektrisanje'. Otkrio je i pravilo o očuvanju naboja, koje se sastoji u tome što kad elektricitet biva prenet sa jednog tela na drugo, zbir naboja koji su bili pre i koji su nastali posle tog prenosa mora biti jednak nuli. Ali među svim ovim naučnicima stoje samo dva diva, i to dva Britanca, Majkl Faradej i Džejms Klerk Maksvel.
</TD></TR></TABLE>
<P class="next">
<A HREF=p51.html><IMG BORDER=0 SRC=next.jpg></A>
</CENTER>
</BODY>
</HTML>
