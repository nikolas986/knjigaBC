
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H2>2. PRVI FIZIČAR ČESTICA
<P>&nbsp;&nbsp;&nbsp;&nbsp;&nbsp;Izgledao je iznenađen. "Pronašao si nož kojim se može preseći atom?" upita on. "U ovom gradu?"
<BR>&nbsp;&nbsp;&nbsp;&nbsp;&nbsp;Klimnuo sam glavom. "Upravo sad sedimo na glavnom nervu tog noža", rekoh.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Izvinjavamo se Hanteru S. Tompsonu
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ko god hoće može da se doveze automobilom (ili biciklom, ili da dođe pešice) u Fermilab, iako je to najusavršenija naučna laboratorija na svetu. Većina američkih federalnih ustanova ratoborno čuva svoju privatnost. Ali posao Fermilaba jeste da sve tajne otkriva i obznanjuje ih 'na sva zvona', a ne da ih sakriva. Tokom radikalnih šezdesetih godina ovog veka, Komisija za atomsku energiju (AEC) saopštila je Robertu R. Vilsonu (Robert R. Wilson), koji je pre mene bio direktor Fermilaba, da mora pripremiti neki plan šta da se radi ako se studentske demonstracije primaknu kapiji Fermilaba. Vilson je smislio plan, veoma jednostavan. Saopštio je AEC-u da će sam stupiti pred demonstrante, naoružan samo jednim oružjem: predavanjem iz fizike. Ali to predavanje je tako smrtonosno, nagovestio je Vilson, da će zajemčeno rasterati čak i najhrabrije kolovođe studentskog protesta. I do danas direktori ove laboratorije imaju pri ruci spremno takvo predavanje. Ne daj Bože da ikad nastupi situacija u kojoj bismo ga morali upotrebiti.
<BR>&nbsp;&nbsp;&nbsp;&nbsp;&nbsp;Fermilab se prostire na oko dve hiljade osam stotina hektara bivših kukuruzišta, osam kilometara istočno od gradića Batavije u saveznoj državi Ilinoj, jedno sat vožnje na zapad od Čikaga. Na kapiji ka Četinarskoj ulici stoji divovska čelična skulptura, delo Roberta Vilsona, koji ne samo što je bio prvi direktor nego je u velikoj meri i upravljao izgradnjom Fermilaba, zdanja koje je pravi trijumf arhitekture, umetnosti i nauke. Skulptura se zove Slomljena simetrija i sastoji se od tri velika luka koji streme uvis, kao da se žele preseći u nekoj tački petnaestak metara iznad tla. Ali taj presek ne uspevaju da postignu, ili bar ne čisto i jasno. Susreću se u vazduhu nekako neuredno, nasumično, kao da su ih pravile tri različite građevinarske firme, a svaka u svađi sa ostale dve. Skulptura ostavlja utisak nesavršenosti, otprilike kao i naša današnja Vaseljena. Ako se prošetaš ukrug oko ove skulpture, taj ogromni skup čeličnih delova izgledaće ti, iz svakog ugla, upadljivo asimetričan. Ali ako legneš na leđa tačno na sredinu i pogledaš pravo uvis, videćeš, samo i jedino iz tog ugla gledanja, da je skulptura ipak simetrična. Ovo Vilsonovo umetničko delo savršeno odgovara Fermilabu, pošto posao fizičara ovde i jeste da tragaju za nagoveštajima skrivenih simetrija koje možda postoje u jednoj Vaseljeni koja je, koliko možemo videti, vrlo asimetrična.
<BR>&nbsp;&nbsp;&nbsp;&nbsp;&nbsp;Kad prođeš autom kroz kapiju sa te strane kompleksa, naiđeš na najistaknutiju građevinu Fermilaba. To je Vilson Hol, središnja laboratorijska zgrada, šesnaest spratova visoka. Ona se diže naglo, pravo uvis, iz prostrane ravnice, donekle nalik na crtež srednjovekovnog slikara Albrehta Direra koji prikazuje ljudske ruke sklopljene u molitvi. Zgrada je nadahnuta jednom katedralom koju je Vilson video kad je boravio u francuskom gradu Bove. Tamošnja katedrala podignuta je negde oko godine 1225; ima dve kule bliznakinje, a između njih oltarski deo. Vilson Hol, dovršen 1972. godine, ima takođe dve kule bliznakinje (to su te 'ruke sklopljene u molitvi') ali i prolaze nalik na tunele kroz vazduh (pasarele) na nekoliko spratova, kao i jedan od najprostranijih atrijuma na svetu. Na jednom ulazu u zgradu nalazi se bazen koji odsijava, a na njegovom jednom kraju je visoki obelisk, poslednji Vilsonov umetnički doprinos ovoj laboratoriji, poznat kao 'Vilsonova poslednja konstrukcija'.
<BR>&nbsp;&nbsp;&nbsp;&nbsp;&nbsp;Ova ogromna građevina, Vilson Hol, dodiruje (ali samo tangencijalno) ono što je raison d'&ecirc;tre cele stvari: akcelerator čestica, naravno. Cev od nerđajućeg čelika, prečnika nekoliko inča, ukopana je deset metara duboko pod preriju, kružnog je oblika, sa obimom od oko četiri milje. Cev je provučena kroz hiljadu superprovodnih magneta koji usmeravaju protone po predviđenoj kružnoj putanji. Akcelerator je prepun sudara i vreline. Kroz ovu akceleratorsku cev protoni jurcaju brzinama koje su bliske brzini svetlosti, samo da bi se uništili kad se čeomice sudare sa svojom braćom suprotnog predznaka, antiprotonima. U takvom sudaru ostvari se, na tren, temperatura od deset miliona milijardi stepeni iznad apsolutne nule (10<SUP>16</SUP> stepeni), što je daleko prevazilazi jaru u jezgru Sunca ili u sredini razbesnele eksplozije supernove. Naučnici koji ovde rade su 'vremeplovci' u jednom mnogo legitimnijem smislu nego oni u SF filmovima. Jer, pomenuta temperatura poslednji put je prirodno postojala samo prilikom rađanja Vaseljene, u nekom malenom deliću sekunde posle Velikog praska; nikada posle toga.
<BR>&nbsp;&nbsp;&nbsp;&nbsp;&nbsp;Akceleratorski prsten jeste duboko ispod površine tla, ali se odozgo ipak sa lakoćom vidi gde je zato što se iznad njega, celom dužinom, pruža zemljani nasip visok sedam metara. (Zamislite veknu francuskog hleba, ali veoma dugačku i savijenu ukrug.) Mnogi ljudi misle da je svrha nasipa da apsorbuje zračenje iz mašine, ali nasip je, uistinu, dodat samo zato što je Vilsonovo osećanje za estetiku tako zahtevalo. Uložio čovek onoliki trud u izgradnju akceleratora - pa, zar sad da ne vidi gde se akcelerator nalazi? I zato je naredio, kad su radnici kopali rupe za hlađenje svud oko akceleratora, da iskopanu zemlju nabacaju u jedan ogroman kružni bedem tačno iznad akceleratorske cevi. A da bi nasipu dao i 'akcenat', naredio je da se sa spoljašnje strane iskopa i kanal, tri metra širok, napuni vodom, i u njega ugrade pumpe koje štrcaju mlazeve vode u vazduh. Doduše, taj kanal služi i nečemu što je od neposredne koristi: ta ista voda hladi akcelerator. Ukupna slika, tako sa vodoskocima, čudnovato je lepa. Pravljene su satelitske slike sa visine od pet stotina kilometara; taj naš nasip i kanal izgledaju, tako snimljeni, kao savršeni krug, i predstavljaju najoštrije vidljivu odliku predela u severnom delu države Ilinoj.
<BR>&nbsp;&nbsp;&nbsp;&nbsp;&nbsp;Površina zemljišta obuhvaćena kružnim kanalom i nasipom (267 hektara ravnog tla) danas prikazuje svojevrsni 'put u prošlost'. Naša laboratorija se trudi da unutar ovog svog prstena vrati u život onu negdašnju preriju. Ponovo smo zasadili stare prerijske trave, koje su tokom protekla dva veka gotovo sasvim ugušene navalom raznih evropskih trava; ovo smo postigli zahvaljujući trudu nekoliko stotina dobrovoljaca koji su prikupljali seme trava sa pojedinih ostataka prerije u okolini Čikaga. Labudovi trubači, kanadske guske i peščani ždralovi nastanili su se u jezercima unutar ovog prostora; a ta nam jezerca služe za prikupljanje vode.
<BR>&nbsp;&nbsp;&nbsp;&nbsp;&nbsp;S druge strane ulice ostvaruje se još jedan projekat restauracije prirode - pašnjak po kome luta krdo od oko stotinu severnoameričkih bizona. To su uglavnom životinje dovedene iz Kolorada i Južne Dakote, mada se našlo nekoliko i u državi Ilinoj. Iako nije bilo nijednog krda u blizini Batavije poslednjih osam stotina godina. A pre tog doba, krda bizona bila su najnormalnija stvar na tim ravnicama gde sada luta i više od stotinu fizičara. Arheolozi nam kažu da su ljudi lovili bizone na ovim prostorima još pre devet hiljada leta; dokaz za to jesu nebrojeni vrhovi strela pronađeni unaokolo. Izgleda da je jedno pleme domorodaca Amerike, nastanjeno na obližnjoj Lisičjoj reci, vekovima slalo svoje lovce na prostor gde je sad Fermilab, a lovci su onda tu logorovali, ubijali bizone i nosili ih nazad do reke, do naseobine plemena.
<BR>&nbsp;&nbsp;&nbsp;&nbsp;&nbsp;Neke ljude malčice uznemirava današnje prisustvo bizona ovde. Jednom, dok sam učestvovao u emisiji Fila Donahjua (i govorio promotivne stvari o našoj laboratoriji), javila se telefonom jedna gledateljka koja živi u blizini Fermilaba. "Kad dr Ledermen govori, stiče se utisak da je akcelerator srazmerno bezopasan", požalila se ona. "Ali, ako je tako, šta će im onoliko krdo bizona? Mi svi znamo da su bizoni životinje izuzetno osetljive na radioaktivnost." Ona je mislila da su bizoni nešto kao oni kanarinci u rudniku, ali uvežbani da popadaju kad osete radioaktivnost, a ne ugljen-monoksid. Znači, računala je ovako: ja iz moje kancelarije u Vilson Holu motrim krajičkom oka na krdo, spreman da pojurim prema parkingu ako se neki bizon preturi i legne 'sa sve četiri uvis'. Istina glasi: bizoni su naprosto bizoni. Gajgerov brojač mnogo bolje otkriva radioaktivno zračenje nego bizon, a osim toga, jede mnogo manje sena.
<BR>&nbsp;&nbsp;&nbsp;&nbsp;&nbsp;Ako se povezeš Četinarskom ulicom ka istoku, udaljavajući se od Vilson Hola, stigneš do nekoliko drugih važnih zgrada, među kojima je Postrojenje za otkrivanje sudara, kao i novoizgrađeni 'Kompjuterski centar Ričard P. Fajnmen', nazvan po tom velikanu sa Kalteka, matematičaru koji je umro pre nekoliko godina. Vozi dalje, pa ćeš uskoro stići u ulicu Eola. Skreni desno i teraj još jedno kilometar i po, i videćeš s leve strane seosku kuću staru oko sto pedeset godina. Tu sam ja stanovao dok sam bio direktor Fermilaba: ulica Eola broj 137. Ali to nije službena, poštanska adresa, nego se meni dopalo da na tu kuću nakačim, eto, baš taj broj.
<BR>&nbsp;&nbsp;&nbsp;&nbsp;&nbsp;U stvari je Ričard Fajnmen predložio da svi fizičari okače po svojim kućama i kancelarijama tablu sa tim brojem, koji će nas stalno podsećati na to koliko je veliko naše neznanje. Na tabli treba da piše naprosto: 137. Vidite, sto trideset sedam je recipročna vrednost nečega što se zove 'konstanta fine strukture'. Taj broj izražava verovatnoću da će jedan elektron emitovati, ili apsorbovati, foton. Ova konstanta ima i drugi naziv, alfa, a možete je dobiti tako što ćete uzeti kvadrat naelektrisanja elektrona, podeliti ga brzinom svetlosti i pomnožiti Plankovom konstantom. Eto puno priče, a šta smo stvarno rekli? Rekli smo da taj jedan broj, 137, objedinjuje u sebi jezgro elektromagnetizma (a to vam je elektron, dabome), jezgro teorije relativnosti (brzinu svetlosti) i jezgro kvantne teorije (Plankovu konstantu). Mnogo bi prijatnije bilo kad bi se pokazalo da je odnos između ta tri jezgra neki jednostavniji broj, recimo jedan, ili tri, ili možda neki umnožak broja <FONT FACE=Symbol>p</FONT>. Ali 137? Zašto baš 137?
<BR>&nbsp;&nbsp;&nbsp;&nbsp;&nbsp;Najizuzetnija stvar o tom izuzetnom broju jeste ta da on nema dimenzije. Brzina svetlosti je oko 300.000 kilometara u sekundi. Abraham Linkoln bio je visok oko dva metra. Većina brojeva nam dolazi tako, sa prikačenom nekom dimenzijom. Ali pokazalo se da kad kombinujemo veličine koje čine alfu (konstantu fine strukture), sve dimenzije, do poslednje, ponište jedna drugu! Dođe sam broj 137, go, ogoljen, ništa nema osim što ima samoga sebe. I takav, go, on se pojavljuje - baš svuda. To znači da neki naučnici na Marsu, ili neki drugi naučnici na, recimo, četrnaestoj planeti Sirijusa, koji koriste Bog bi ga znao koje i kakve grozne jedinice za naelektrisanje i brzinu, kao i neku svoju verziju Plankove konstante, moraju, neizbežno, takođe dobiti broj 137. To je jedan čist broj.
<BR>&nbsp;&nbsp;&nbsp;&nbsp;&nbsp;Fizičari se nepojamno muče oko broja 137 već pedeset godina. Verner Hajzenberg (Werner Heisenberg) je jednom prilikom proglasio da će sve nedoumice kvantne fizike naprosto da ispare i nestanu čim konačno razrešimo tajnu broja 137. Govorio sam mojim studentima da ako se ikad nađu u nevolji u nekom velikom gradu ovog sveta, treba da napišu na nekoj ploči, vrlo krupno, '137' i drže to kao transparent iznad glave, i to na uglu neke prometne ulice. Ranije ili kasnije naići će neki fizičar, videće da je tu neki kolega u nevolji, pa će priskočiti u pomoć. (Ne znam da li je iko ikada pokušao ovo, ali trebalo bi da uspe.)
<BR>&nbsp;&nbsp;&nbsp;&nbsp;&nbsp;Jedna od divnih priča (mada joj nedostaje potvrda) iz oblasti fizike ilustruje značaj broja 137, ali i nadmenost fizičara. Naime, slavni austrijski matematičar i fizičar Volfgang Pauli (Wolfgang Pauli) koji je posle postao Švajcarac, ode, posle smrti, kroz rajske dveri. I, pošto je za života bio tako slavan naučnik, puste ga da iziđe na razgovor sa samim Bogom.
<BR>&nbsp;&nbsp;&nbsp;&nbsp;&nbsp;"Pauli, tebi je dopušteno jedno pitanje. Šta želiš znati?"
<BR>&nbsp;&nbsp;&nbsp;&nbsp;&nbsp;Pauli smesta postavi jedno pitanje, ono na koje je, grdnim ali uzaludnim naporom, pokušavao naći odgovor tokom deset poslednjih godina svog života. "Zašto alfa iznosi jedan kroz 137?"
<BR>&nbsp;&nbsp;&nbsp;&nbsp;&nbsp;Bog (ili Boginja, ako niste zaboravili) sa osmehom dohvati kredu i počne pisati po jednoj školskoj tabli jednačine. Posle nekoliko minuta okrene se Pauliju koji samo odmahne rukom i kaže: "Das ist falsch!" (Na nemačkom: "To je pogrešno!")
<BR>&nbsp;&nbsp;&nbsp;&nbsp;&nbsp;Dobro, ali istinita je priča, i zaista potvrđena, koja se dogodila ovde na Zemlji. Pauli je uistinu bio opsednut brojem 137 i trošio je bezbrojne sate razmišljajući o tom broju i njegovom smislu i značaju. Nije ga ta stvar prestala mučiti bukvalno ni u sudnjem času: do same smrti. Kad je jedan asistent došao da ga poseti u bolničkoj sobi u kojoj je bio smešten uoči kobne operacije, Pauli ga je zamolio da, prilikom odlaska, obrati pažnju na broj sobe. Asistent je pogledao. Pauli je ležao i provodio poslednji dan svog života u sobi 137.
<BR>&nbsp;&nbsp;&nbsp;&nbsp;&nbsp;Eto, vidite, ja sam tu stanovao: ulica Eola broj 137.
</TD></TR></TABLE>
<P class="next">
<A HREF=p19.html><IMG BORDER=0 SRC=next.jpg></A>
</CENTER>
</BODY>
</HTML>
