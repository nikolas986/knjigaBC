
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>ŠOK U KOPENHAGENU
<P>&nbsp;&nbsp;&nbsp;&nbsp;&nbsp;Da bismo nastavili istoriju električne struje - onog nečeg što dopire iz dve ili tri rupe u svakom zidnom utikaču u tvojoj kući, ali nije džabe nego se plaća - moramo otići u državu Dansku, u grad Kopenhagen. Godine 1820. Hans Kristijan Ersted došao je do ključnog otkrića - neki istoričari čak tvrde da je to bilo najvažnije otkriće u ovoj nauci. Prvo je napravio električnu struju na način tada već dobro znan. Žicom je povezao jedan pol Voltine skarabudžije (baterije, hoću reći) sa drugim. Niko nije, još, znao šta je to električna struja, ali se znalo da nešto zvano 'napon' putuje kroz žicu. Dobro, tu nije bilo nikakvih iznenađenja, sve dok Ersted nije tom strujnom kolu primakao kompasnu iglu (koja je magnet). On uključi struju - a kompas zaokrene i više ne pokazuje ka severnom polu planete Zemlje (to je kompasima normalan opis radne dužnosti) nego se usmeri nekako smešno, pod pravim uglom u odnosu na žicu. Ersteda je ovo zabrinjavalo sve dok se nije dosetio da kompas, zapravo, i jeste instrument za otkrivanje magnetnih polja. Znači, struja u žici mora biti da stvara neko magnetno polje, zar ne? Ersted je otkrio vezu elektriciteta i magnetizma: električne struje stvaraju magnetna polja. Ali, naravno, i magneti stvaraju magnetna polja, a sposobnost magneta da privuku k sebi opiljke gvožđa (ili da drže čvrsto zatvorene 'kopče' na vratima ormana ili frižidera) bila je već dobro proučena. Ova vest proletela je celom Evropom, izazivajući znatna uzbuđenja.
<BR>&nbsp;&nbsp;&nbsp;&nbsp;&nbsp;Parižanin Andre Mari Amper dograbio je ovu informaciju i našao matematički odnos između električne struje i magnetnog polja. Kakva će tačno biti usmerenost i kolika će biti snaga magnetnog polja zavisi, pokazalo se, od struje koja kroz žicu protiče i od oblika žice - da li je prava, ili savijena ukrug, ili već šta. Amper je na brzinu izveo mnoštvo opita, upotrebio matematički način razmišljanja i uspeo sam-samcit da pokrene pravu lavinu naučnih rasprava iz kojih je, kad su stvari proticanjem vremena došle na svoje mesto, izronio recept za izračunavanje magnetnog polja koje će električna struja dati prolaskom kroz ma koju i ma kakvu žicu, ravnu ili krivudavu, zapetljanu ili namotanu gusto na kalem. Pošto struja, kad prolazi kroz dve uporedne žice, proizvodi, zapravo, dva magnetna polja, onda se ta dva polja međusobno odguruju; a to u suštini znači da te dve žice deluju jedna na drugu nekom silom. Ovo je omogućilo Faradeju da otkrije električni motor. Činjenica da struja, kad ide ukrug ponovo i ponovo, daje magnetno polje, bila je takođe od izuzetnog značaja. Šta ako onaj magnetni kamen čija su svojstva poznavali još stari Grci - dakle, kamen koji je prirodni magnet - sadrži u sebi neke takve, kružne električne struje, u malenim, atomskim razmerama? Eto još jednog nagoveštaja da atomi imaju električnu prirodu.
<BR>&nbsp;&nbsp;&nbsp;&nbsp;&nbsp;Ersted je, kao i mnogi drugi naučnici, stremio ka objedinjenju, pojednostavljenju, redukciji. Verovao je da su gravitacija, elektricitet i magnetizam samo različiti vidovi ispoljavanja jedne iste sile. Zato je otkriće neposredne veze između dve od tih sila bilo tako uzbudljivo (šokantno?). I Amper je tragao za jednostavnošću. Amper je, u suštini, pokušavao da odstrani magnetizam, da dokaže da je to samo jedan vid elektriciteta u kretanju - dakle, da spada u oblast elektrodinamike.
</TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
