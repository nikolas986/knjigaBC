
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>ISTINA O TORNJU
<P>&nbsp;&nbsp;&nbsp;&nbsp;&nbsp;Najslavniji primer Galilejeve sposobnosti da raskrči nejasnoće i stigne do jednostavnosti jeste priča o bacanju kugli sa Krivog tornja u Pizi. Mnogi stručnjaci nisu ubeđeni da se ovaj slavni događaj ikad desio. Stiven Hoking, na primer, piše da je ta priča "gotovo sigurno neistinita". Zašto bi, pita Hoking, Galilej gubio vreme bacajući nešto sa tornja, kad nije imao načina da tačno izmeri vreme padanja tog nečeg, dok je na kosoj ravni imao mogućnost da meri vreme? Ali tako mu seni starih Grekosa! Hoking je teoretičar, koji se ovde služi čistim umom. A to nije prava stvar kad razmišljamo o Galileju, koji je bio eksperimentator nad svim eksperimentatorima.
<BR>&nbsp;&nbsp;&nbsp;&nbsp;&nbsp;Stilmen Drejk (Stillman Drake), čovek koji se opredelio da postane biograf Galileja, veruje da je priča o Krivom tornju u Pizi istinita. On ovo veruje iz nekoliko razloga, i to dobrih istorijskih razloga. Ali - i zbog ličnosti Galilejeve; naprosto bi se tako nešto moglo od Galileja očekivati. Opit na Krivom tornju uopšte nije bio opit, bila je to samo demonstracija, medijska atrakcija, prva velika naučna priredba namenjena zadivljenju javnosti, celog naroda. Galilej je hteo da se pravi važan, a ujedno da pokaže i dokaže da njegovi protivnici nemaju pojma.
<BR>&nbsp;&nbsp;&nbsp;&nbsp;&nbsp;Galilej je, kao ličnost, bio prilično hitar da se naljuti - ne baš svađalica, ali, ipak, vatren i sklon da u trenu prihvati dobačeni izazov. Umeo je da postane ludo dosadan i uporan kad mu je nešto smetalo, a smetala mu je glupost u svim oblicima. Neformalan u oblačenju, podsmevao se doktorskim togama bez kojih nije bilo dozvoljeno nastupanje na Univerzitetu u Pizi; napisao je humorističnu poemu 'Protiv toge', koja je postala popularna među mlađim i siromašnijim univerzitetskim predavačima, koji nisu imali dovoljno para da kupe takvu odeždu. (Ta poema se, međutim, nimalo ne bi svidela Demokritu, koji je mnogo voleo togu.) Stariji profesori nisu smatrali da je poema osobito zabavna. Galilej je pisao tekstove u kojima je napadao svoje protivnike; potpisivao ih je raznim pseudonimima, ali pošto je njegov stil bio prepoznatljiv, manje-više svakome je bilo jasno ko se iza pseudonima krije. Nikakvo čudo, dakle, da je Galilej imao neprijatelje.
<BR>&nbsp;&nbsp;&nbsp;&nbsp;&nbsp;Njegovi najgori intelektualni takmaci behu aristotelovci, čvrsto uvereni da se telo kreće samo dok ga nešto gura ili vuče i da teška tela padaju brže nego laka zato što su jače privučena Zemlji. Tim ljudima ni na pamet nije padalo da provere ovo. Naučnici aristotelovci imali su gotovo potpunu vlast nad Univerzitetom u Pizi, ali, ako bolje pogledamo, i nad gotovo svim ostalim univerzitetima u Italiji. I, kao što možete zamisliti, na njihovim listama popularnosti Galilej nije bio nešto mnogo blizu mesta broj jedan.
<BR>&nbsp;&nbsp;&nbsp;&nbsp;&nbsp;Ka toj grupi bila je uperena parada sa Krivim tornjem. Hoking dobro kaže da to za Galileja ne bi bio idealan opit. Ali to je bio javni događaj. Kao kod svih takvih pripremljenih predstava, glavni organizator tačno je znao šta će biti na kraju. Ja ga vidim kako se penje na kulu, u mrklom mraku, u tri sata ujutro, i baca dve nejednake olovne kugle na glavu svojim asistentima postdiplomcima. "Trebalo bi da vas drmnu obe istovremeno", viče on sa kule. "Ti, tamo, drekni ako te ova veća rokne u glavu prva." Ne, dobro, nije on stvarno morao to da radi, jer je već shvatio da će obe olovne kugle, i velika i mala, tresnuti na zemlju istovremeno.
<BR>&nbsp;&nbsp;&nbsp;&nbsp;&nbsp;Svojim umom je to dokonao. Evo kako. Pretpostavimo, rekao je on, da je Aristotel u pravu. Pretpostavimo da će teža kugla pasti prva, što bi značilo da ona postiže veće ubrzanje. E, sad, da uzmemo jedno konopče i vežemo lakšu kuglu za težu. Ako lakša kugla zaista pada sporije, konopac će se zategnuti: lakša kugla će vući težu unazad, usporavaće njen pad. Ali čekaj: pa ako smo ih vezali, one su sad jedno, jedan su predmet, i to teži, znači tako dobijeni novi predmet morao bi da pada još brže nego teža kugla dok je bila sama? Kako rešiti ovu nedoumicu? Samo jedno rešenje zadovoljava sve postavljene uslove: obe lopte moraju padati istom brzinom i ubrzanjem. Jedino to, i ništa drugo, omogućuje nam da zaobiđemo celu tu zapetljanciju sa pitanjima koja je brža/sporija.
<BR>&nbsp;&nbsp;&nbsp;&nbsp;&nbsp;Po legendi, Galilej provede celo prepodne na kuli, bacajući olovne kugle odozgo, postižući da se zainteresovani posmatrači uvere u istinu i grdno plašeći ostali narod koji je zazirao od te tutnjave i gužve. Mudar je bio, pa nije bacao novčić i pero, nego tegove različite težine, a jednakog oblika (na primer, jednu drvenu kuglu i jednu olovnu, šuplju kuglu). Ono kasnije je istorija, ili bi trebalo da bude istorija. Galilej je pokazao da slobodan pad nimalo ne zavisi od masivnosti (iako nije znao zašto je to tako; tek će Ajnštajn, 1915. godine, ovo zaista rastumačiti.) Aristotelovcima je očitao lekciju koju oni više nikada nisu mogli da zaborave... niti da mu oproste.
<BR>&nbsp;&nbsp;&nbsp;&nbsp;&nbsp;Je li ovo nauka ili šou-biznis? Malo jedno, a malo i drugo. Nisu samo eksperimentatori skloni ovakvim stvarima. Ričard Fajnmen, veliki teoretičar koji se takođe veoma zanimao za opite, ušao je u središte medijske pažnje kad su ga učlanili u komisiju koja je imala zadatak da ispita zbog čega je eksplodirao šatl Čelendžer. Kao što možda pamtite, bila je velika rasprava da li takozvani 'O-prstenovi' mogu ili ne mogu izdržati nisku temperaturu. Fajnmen je na ove rasprave stavio tačku tako što je uradio jednostavnu stvar: ubacio je komad tog obruča u ledenu vodu, a onda pokazao publici kako je taj predmet postao krt. E, sada, zar vam se ne čini da je i Fajnmen, poput Galileja, unapred znao šta će se dogoditi?
<BR>&nbsp;&nbsp;&nbsp;&nbsp;&nbsp;Za divno čudo, dogodilo se da je devedesetih godina ovog veka Galilejev opit sa Krivim tornjem opet izronio u središte naučne pažnje, ali sa novom snagom. Neki ljudi govore da možda postoji 'peta sila', jedna hipotetična dopuna Njutnovom zakonu gravitacije, koja bi dovela do toga da bakarna kugla i, recimo, olovna kugla ipak ne padaju potpuno istom brzinom nego malo, samo malčice drugačijom. Ako padaju u prazninu duboku, recimo, trideset metara, razlika u vremenu stizanja do dna iznosila bi približno jedan milijarditi deo sekunde; merenje takvog nečeg bilo je nezamislivo u Galilejevim vremenima, a sa današnjom tehnologijom to je zadatak dostojan poštovanja, ali izvodljiv. Navodni 'dokazi' o petoj sili, koji su se pojavili potkraj osamdesetih godina ovog veka, sada su gotovo sasvim iščezli, ali ipak nemojte prestati da tragate u novinama - mogla bi jednog dana da se pojavi i neka nova vest o ovome.
</TD></TR></TABLE>
<P class="next">
<A HREF=p26.html><IMG BORDER=0 SRC=next.jpg></A>
</CENTER>
</BODY>
</HTML>
