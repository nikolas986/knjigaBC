
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>KVARKOVI I PAPA
<P>&nbsp;&nbsp;&nbsp;&nbsp;&nbsp;Jedna gospođa u publici bila je uporna. "Jeste li vi ikada videli atom?" Za naučnika koji je dugo živeo sa objektivnom stvarnošću atoma ovakvo pitanje je shvatljivo, ali ga ipak nervira. Ja umem sebi vizuelno da dočaram unutrašnju strukturu atoma. Zamišljam elektron koji leti ukrug, toliko brzo da se slika 'zamuti' pa i ne vidiš elektron sam, nego jedan oblačić elektronovog prisustva uokolo jezgra. Zamišljam jezgro koje je sićušna tačka u sredini, ali ipak uspeva da privlači elektron (taj magleni kružni oblačić) dovoljno snažno da on ne pobegne. Ova mentalna slika nije ni kod jednog naučnika ista kao kod nekog drugog, jer svako zamišlja na osnovu raspoloživih jednačina. A jednačine nisu baš, što bi se danas reklo, 'prijateljski nastrojene prema korisniku' sa stanovišta ljudske prirodne potrebe da sve bude zamislivo u nekakvim slikama, vizuelizovano. Pa ipak, ima načina na koji mi uspevamo da 'vidimo' atome, protone, čak i kvarkove.
<BR>&nbsp;&nbsp;&nbsp;&nbsp;&nbsp;Moji pokušaji da odgovorim na ovo trnovito pitanje uvek počinju nastojanjem da se nađe neko šire, uopštenije značenje reči 'videti'. Da li ti vidiš ovu stranicu ako nosiš naočare? Ako gledaš mikrofilmovanu verziju? Fotokopiju (ovo bi značilo da me neko pljačka, jer prodaje fotokopije moje knjige, a ne plaća mi ni paricu za moj autorski trud)? A ako čitate tekst moje knjige na ekranu, to jest monitoru kompjutera? Najzad, u očajanju, ja pitam: "A vi, gospođo, da li ste ikada videli rimskog papu?"
<BR>&nbsp;&nbsp;&nbsp;&nbsp;&nbsp;"Uh, pa naravno", obično glasi odgovor. "Vid'la sam ga na televiziji." Je l' te, molim vas? Vid'li ste elektronski zrak koji je udarao u sloj fosfora namazan po unutrašnjoj strani jednog staklenog ekrana. Moji dokazi da postoji atom, ili kvark, nisu ništa lošiji od toga.
<BR>&nbsp;&nbsp;&nbsp;&nbsp;&nbsp;A koje to dokaze ja imam? Tragove čestica u maglenoj komori (ili 'Vilsonovoj komori'). U akceleratoru u Fermilabu 'krhotine' koje nastanu posle sudara protona sa antiprotonom snimamo elektronski, pomoću detektora koji je visok tri sprata i košta šezdeset miliona dolara. Ovde se 'dokaz', to jest 'gledanje', sastoji u tome što u hiljadama senzora nastaje jedan impuls dok čestica proleće. Sve te impulse vodimo kroz stotine hiljada žica, do elektronskih naprava za obradu podataka. Na kraju snimak stane na jedan namotaj magnetne trake. Snimak je kodiran nizovima nula i jedinica. Na toj traci, dakle, imamo snimljene vrele sudare proton-antiproton. A jedan takav sudar može dati i do sedamdeset čestica, koje se razlete kud koja, u razne delove detektora.
<BR>&nbsp;&nbsp;&nbsp;&nbsp;&nbsp;Nauka, a naročito fizika čestica, stiče pouzdanje ponavljanjem. Na primer, neki opit u Kaliforniji ponove neki drugi naučnici, u Ženevi, na akceleratoru drugačije vrste, i potvrde da je rezultat tačan. Osim toga, mi u svaki opit ugradimo mere unutrašnje kontrole i provere da bismo bili sigurni da je sve dejstvovalo kako treba. Dug je to posao i naporan, a u njega je ugrađeno iskustvo prikupljano decenijama.
<BR>&nbsp;&nbsp;&nbsp;&nbsp;&nbsp;Pa ipak, fizika čestica ostaje nedokučiva mnogim ljudima. Ona uporna dama u publici nije jedina koja ne shvata kako to gomila naučnika juri neke nevidljive, sićušne truni. Zato pokušajmo sa još jednom alegorijom...
</TD></TR></TABLE>
<P class="next">
<A HREF=p9.html><IMG BORDER=0 SRC=next.jpg></A>
</CENTER>
</BODY>
</HTML>
