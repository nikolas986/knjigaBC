
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>TAJNA DVE MASE
<P>&nbsp;&nbsp;&nbsp;&nbsp;&nbsp;Njutnov zakon opšte gravitacije dao nam je F u svim onim slučajevima u kojima je gravitacija relevantna (to jest, od ikakvog značaja). Pomenuh da je on napisao to svoje F tako da sila kojom bilo koje telo, hajd' da kažemo Zemlja, privlači k sebi bilo koje drugo telo, hajd' da kažemo Mesec, zavisi od količine 'stvari' u jednom i u drugom telu. Naime, pomnožimo količinu toga u jednom sa količinom toga u drugom telu. Da bi ovu duboku istinu kvantifikovao, Njutn je napisao još jednu formulu, oko koje smo sve do sad u ovoj knjizi obilazili kao mačka oko vrelog mleka. Prvo ćemo tu formulu kazati rečima. Evo ovako. Sila gravitacije između ma koja dva tela, možemo ih označiti kao A i B, jednaka je izvesnoj brojčanoj konstanti (obično se označava velikim slovom G) koju treba pomnožiti količinom mase u telu A (to označavamo slovima M<SUB>A</SUB>) i zatim još pomnožiti količinom mase u B (to označavamo slovima M<SUB>B</SUB>), a ishod sveg tog množenja podeliti rastojanjem izmađu A i B dignutim na kvadrat. Dobro - a napisano simbolima, kao formula, to izgleda ovako:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;F = G(Ma x Mb)/R<SUP>2</SUP>
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovu formulu obeležićemo rimskim brojem II. Čak i potpuni duduci za brojeve i matematiku uvideće koliko je ekonomičnije kad napišemo tako sažeto. Želimo li nešto opipljiviju predstavu? Neka je A planeta Zemlja i neka je B Mesec. Ne zaboravljamo, naravno, da se ova Njutnova moćna formula može primeniti i na sva ostala tela - na bilo koja dva tela u Vaseljeni. Sad napišemo jednačinu tako da je ona posebna - naime, odnosi se baš na Zemlju i baš na Mesec:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;F = G(M Zemlje x M Meseca)/R<SUP>2</SUP>
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Razdaljina Zemlja-Mesec, R, iznosi oko 384.000 kilometara. Konstanta G, ako želite znati, iznosi 6,67 x 10<SUP>-11</SUP> u onim mernim jedinicama koje imamo ako obe mase merimo u kilogramima, a rastojanje R u metrima. Nije potrebno da zapamtite taj broj, niti uopšte da se obazirete na njega. Samo zapazite da 10<SUP>-11</SUP> znači da je tu nešto maleno, veoma maleno. Sila F postaje stvarno značajna tek kad je jedno od ta dva M pravi div, kao, recimo, Zemlja. Pomislite koliko mnogo ima onog tvrdog i teškog u celoj planeti Zemlji. A ako bi Tvorac u nekom nastupu zle volje smanjio G na nulu (ukoliko bi to uopšte mogao?) život na ovom svetu okončao bi se veoma brzo. Umesto da se okreće oko Sunca, Zemlja bi odletela po tangenti sa svoje sadašnje eliptične orbite u ledeni prostor kosmosa gde bi se sadašnje globalno otopljavanje dramatično preokrenulo.
<BR>&nbsp;&nbsp;&nbsp;&nbsp;&nbsp;Uzbudljiva stvar ovde jeste M, koje nazivamo gravitaciona masa. Rekoh da su naša dva M-a iskazi koji nam kažu koliko ima one 'stvari' u Zemlji, a koliko u Mesecu. A to tvrdo, opipljivo, to je, naravno, masa - dakle, ono što stvara silu teže. "Ej, čekajte ljudi", buni se neko iz poslednjeg reda. "Sad ispada da imamo dve različite vrste mase. Jednu napisanu malim slovom, ono m u formuli F = ma, a sad kao neku drugu napisanu velikim slovom M u ovoj drugoj formuli, II. Šta sad tu nije u redu?" Veoma pronicljivo - kažem ja. Ali to nije propast. Ne, to je jedan izazov.
<BR>&nbsp;&nbsp;&nbsp;&nbsp;&nbsp;Hajde da te dve različite vrste mase nazovemo Veliko M i Malo m. Veliko M je gravitaciona masa u jednom telu, ona masa koja vuče neko drugo telo k sebi. Za razliku od toga, Malo m je inerciona masa, ona masa koja se opire sili i odlučujuće utiče na to koliko će telo biti odgurnuto naletom neke sile. To su dva sasvim različita atributa materije. Njutnova genijalnost bila je u tome što je shvatio da opiti koje je izveo Galilej (setite se Pize!) i drugi opiti, koje su izveli mnogi naučnici, zajedno nalažu, i to vrlo snažno nalažu, da je M = m. Gravitaciona masa je tačno, sasvim tačno jednaka inercionoj masi koja se pojavljuje u Njutnovom drugom zakonu.
</TD></TR></TABLE>
<P class="next">
<A HREF=p38.html><IMG BORDER=0 SRC=next.jpg></A>
</CENTER>
</BODY>
</HTML>
