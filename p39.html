
<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<META HTTP-EQUIV="Content-Type"CONTENT="text/html; charset=utf-8">
</HEAD>
<BODY>
<center><table width=97%><tr><td>
<H3>DONOSILAC VELIKE SINTEZE
<P>&nbsp;&nbsp;&nbsp;&nbsp;&nbsp;Njutn je u Kembridžu živeo prilično povučeno, ali je često odlazio na svoje porodično imanje u Linkolnšajru, u vreme kad su gotovo svi drugi veliki naučni umovi nastojali da se muvaju stalno po Londonu. Od 1684. do 1687. godine mukotrpno je radio na knjizi koja će postati njegovo glavno delo, Matematička načela filozofije prirode (Philosphiae Naturalis Principia Mathematica). Taj rad bio je objedinjavanje svih Njutnovih ranijih studija iz oblasti matematike i mehanike, koje su velikim delom bile nepotpune, neodlučno iskazane, dvosmislene. Tek knjiga Principa bila je potpuna simfonija. Obuhvatila je sav njegov rad u prethodnih dvadeset godina.
<BR>&nbsp;&nbsp;&nbsp;&nbsp;&nbsp;Da bi napisao knjigu Principia, Njutn je morao da ponovo pregleda prikupljene podatke i ponovo razmišlja o njima, da ponovo izračunava mnogo štošta, ali i da prikuplja nove podatke - o prolaženju kometa, o prirodnim satelitima Jupitera i Saturna, o plimi i oseci na ušću Temze u okean i o još mnogim stvarima. Ovde je počeo da insistira na postojanju apsolutnog prostora i apsolutnog vremena; ovde je i nastupio kategorično sa svoja tri zakona kretanja. Ovde je razvio i koncept mase kao svojstva onog teškog, opipljivog u jednom telu: "Količina materije jeste ono što proističe jednovremeno iz gustine i veličine tela."
<BR>&nbsp;&nbsp;&nbsp;&nbsp;&nbsp;Ovaj mahniti juriš u stvaralački rad imao je svoje prateće manje važne posledice. Po svedočenju jednog pomoćnika koji je stanovao pokraj Njutna:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Toliko se ozbiljno ustremio na svoje izučavanje, da je jeo vrlo malo, a često i sasvim zaboravljao da jede... Retko se dešavalo da donese odluku da krene u trpezariju i jede sa ostalima; a u takvim prilikama, izišao bi na ulicu, uvideo grešku i umesto da ode u trpezariju, vratio bi se u svoje odaje... Dešavalo se da počne pisati stojeći, ne dajući sebi ni trenutak slobodnog vremena da privuče stolicu i sedne.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Eto, vidite, kakva je opsednutost naučnika-stvaraoca.
<BR>&nbsp;&nbsp;&nbsp;&nbsp;&nbsp;Knjiga Principia pala je na Englesku, pa i na čitavu Evropu, kao ogromna bomba. Glasine o njoj širile su se kao požar još pre nego što je štampana. Među fizičarima i matematičarima Njutn je već uživao visok ugled, ali tek ga je knjiga Principia katapultirala u status legende i dovela u središte pažnje filozofa kao što su bili Džon Lok (John Locke) i, u Francuskoj, Volter (Voltaire). Bila je superhit. Sledbenici, oni koji su oduševljeno prigrlili novo, pa čak i kritičari, i sami vanredni naučnici, kao što behu Kristijan Hajgens (Christian Huygens) i Gotfrid Lajbnic (Gotfried Leibnic), pridružili su se pohvalama; veličali su zapanjujući dohvat i dubinu te knjige. A najgori Njutnov takmac, Robert 'Malecki' Huk, pridružio se tako što je knjizi uputio najveći kompliment za koji je bio sposoban: izjavio je da je Njutn sve to prepisao od njega.
<BR>&nbsp;&nbsp;&nbsp;&nbsp;&nbsp;Kad sam poslednji put bio na Kembridžskom univerzitetu, zatražio sam da vidim primerak Principie. Očekivao sam da će knjiga biti u staklenom sanduku, u helijumskoj atmosferi. Kad, ne! Knjiga jednostavno stoji na polici sa ostalim knjigama, u biblioteci za fiziku. Prvo izdanje! A ta knjiga je izmenila nauku.
<BR>&nbsp;&nbsp;&nbsp;&nbsp;&nbsp;Odakle Njutnu nadahnuće? Opet, pre izlaska Principie objavljena je obimna literatura o kretanju planeta; našli su se tu i neki vrlo sugestivni radovi Maleckog Huka. Ti izvori verovatno su uticali na Njutna bar u jednakoj meri kao njegova moć intuicije, na koju pomišljamo kad čujemo onu nebrojeno puta ponovljenu priču o jabuci. Navodno je Njutn jednog poznog popodneva gledao Mesec, koji je bio nisko na nebu, a onda je video kako sa jedne grane pada jabuka, i tad mu je 'sinulo'. Zemlja deluje svojom silom teže na jabuku, predmet zemaljski, ali ta sila se pruža još u visinu, u daljinu, tako silno daleko da dohvata i jedan predmet nebeski, Mesec. Zbog te sile jabuka padne na tle. Zbog te sile Mesec nastavlja da kruži oko Zemlje. Njutn je uključio svoje jednačine u ovo, i sve se uklopilo. Negde oko sredine osamdesetih godina sedamnaestog veka Njutn je počeo da kombinuje nebesku sa zemaljskom mehanikom. Opšti zakon gravitacije objasnio je složeni ples Sunčevog sistema, objasnio je i plime i oseke, i okupljanje zvezda u galaksije, a galaksija u galaktička jata; objasnio je i retke, ali predvidive posete Halejeve komete i još mnogo drugih stvari. Godine 1969. NASA je stavila tri čoveka u raketu i poslala ih na Mesec. Za ovo je bila potrebna tehnologija i oprema kosmičkog doba, ali ključne jednačine unete u kompjutere NASA, da bi se mogla planirati putanja za odlazak i povratak, bile su tri veka stare. I sve su bile Njutnove.
</TD></TR></TABLE>
<P class="next">
<A HREF=p40.html><IMG BORDER=0 SRC=next.jpg></A>
</CENTER>
</BODY>
</HTML>
